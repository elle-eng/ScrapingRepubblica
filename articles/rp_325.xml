<?xml version='1.0' encoding='utf-8'?>
<article><type>cartaceo</type><title /><subtitle /><author /><date>21/02/2020</date><content>di Conchita Sannino Uno zaino pieno di carte, un treno ad alta velocità preso di corsa, poi l’aereo verso l’estremo nord Europa. Anche se è al Sud, nella sua Campania, dove «la classe dirigente ha fallito ancora sui rifiuti» che lo attende forse la sua sfida politica più dura e avvincente.

Ministro Costa, lei è in partenza per Oslo e le isole Svalbard: dove toccherà con mano le conseguenze dei cambiamenti climatici sui ghiacciai artici. Ma, quanto a timori, forse si scioglie prima il governo?

«Non scherziamo, siamo tutti concentratissimi sul da farsi, con il presidente Conte in testa».

Ma l’esecutivo è quasi paralizzato. È colpa solo di Renzi o c’è un fronte sotterraneo che vuole il caos e il ritorno alle urne?

«Non direi proprio che il governo è paralizzato. È appena stato dato l’ok dalla Camera al decreto Milleproroghe, che tra l’altro ha prorogato la moratoria per le trivellazioni. È stato approvato il primo grande piano contro il caporalato varato dal ministero del Lavoro. Per restare in casa mia, al ministero dell’Ambiente siamo impegnati sulle bonifiche dei siti inquinati, e da poco più di un mese abbiamo una direzione generale che si occupa solo di questo, per contrastare lo smog, e abbiamo assegnato alle regioni del bacino padano, le più colpite da questo dramma, 180 milioni di euro.

Stiamo attuando il Green new deal finanziando i progetti di Regioni e Parchi nazionali, con 300 milioni messi a disposizione per progettazioni green; e Comuni, ad esempio per la Mobilità sostenibile, con 160 milioni di euro per bike sharing, corsie ciclabili, ztl e, parchi».

Lei e il ministro Di Maio siete impegnati anche nelle fasi preliminari della Conferenza mondiale sul clima (Cop).

«Certo, con Palazzo Chigi e col ministero degli Esteri siamo impegnati nella realizzazione della pre-Cop, cioè i lavori preparatori della Conferenza delle Parti sul cambiamento climatico, lavori che si terranno a Milano a settembre. E organizzeremo un meeting di giovani di tutto il mondo, la Youth for the Climate, dove per la prima volta saranno i giovani a negoziare e formulare proposte ai governi per il contrasto ai cambiamenti climatici. Insomma altro che fermi».

Lei si è definito, in opposizione al dileggio di Trump, “profeta del futuro”...

«Certo. Perché il presidente americano chiama “ profeti di sventura” gli ambientalisti impegnati sulle energie eco compatibili...».

Eppure, la sua Campania ancora fa viaggiare i rifiuti a peso d’oro, conta a terra 5 milioni di balle, è priva degli impianti annunciati. È la sconfitta che Salvini non a caso cavalca a Napoli.

«La sconfitta è evidente, su rifiuti e tutela del territorio il gap è sotto gli occhi di tutti. Quando persiste uno stato di emergenza e i problemi sono irrisolti per decenni, a perdere sono soprattutto i cittadini. Bisogna cambiare strada».

Come candidato governatore dei 5S, lei ha già messo d’accordo non solo Fico e Di Maio, ma per ora Si e Dema. Pensa che il Pd alla fine chiuderà su De Luca? O nutre speranze ?

«Non si tratta di nutrire speranze, ma di coltivare una visione. L’ho sempre detto: sono un servitore dello Stato. Io ho parlato della necessità di un ampio progetto che metta al centro i cittadini, e il riferimento non è strettamente al Pd. Il mio è un ragionamento con un orizzonte diverso. Ringrazio Valeria Ciarambino e tutto il M5S per questo forte attestato di stima.

E sono onorato anche di aver letto tali attestati anche da numerose parti della società civile e politica.

Non me l’aspettavo. Ripeto quanto ho sempre detto: alla Campania serve un grande progetto di governo che metta il cittadino al centro e che inizi a scrivere una pagina nuova, un progetto inclusivo. Io sono un servitore dello Stato e come tale legato a un concetto. Vediamo se ci saranno le condizioni».

Ma lo stesso Movimento sta cambiando pelle, a costo di divisioni. Il suo nome sembra aver sanato, per ora, le spaccature. Come finirà?

«Io credo che al di là dei nomi quello che conta sia il progetto, il percorso per raggiungere obiettivi. In una forza politica così orizzontale come il Movimento, il dibattito, che in alcune fasi può anche sembrare lacerante, sia di fondamentale importanza. La mediazione – e non il compromesso – è necessaria in politica, credo che la dialettica interna al M5S sia giusta e sacrosanta. È un processo di crescita necessario».

© RIPRODUZIONE RISERVATA</content></article>