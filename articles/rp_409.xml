<?xml version='1.0' encoding='utf-8'?>
<article><type>cartaceo</type><title>Verde e periferie, la biodiversità da salvare a Bari</title><subtitle /><author /><date>11/03/2020</date><content>di Rocco Carella Il tema delle diseguaglianze esistenti  tra centro e periferia è una delle questioni più attuali della nostra  epoca, seconda per gravità (Covid-  19 permettendo) solo alla crisi climatica in atto. L’argomento è infatti  anch’esso di natura globale, poiché declinabile nelle differenti accezioni attribuibili alle tante periferie  del mondo. Il concetto però come  noto, originariamente si riferisce  alle differenze esistenti nelle aree metropolitane, tra centro cittadino  e quartieri satelliti. L’evidente gradiente esistente tra le aree centrali  e le aree suburbane delle grandi  città, si connota spesso in termini  di perdita di valore ( attrattività, bellezza, ordine, arredo urbano, opportunità,  legalità).

A questa apparentemente ineluttabile  sentenza, non si sottrae il nostro  capoluogo di regione. In questa  lettura delle cose, purtroppo spesso però ci si dimentica degli aspetti in cui le aree suburbane mostrano  intrinsecamente maggior valore  rispetto alle aree centrali. Aspetti che però, per esprimere il loro enorme potenziale richiederebbero  ( contrariamente a quanto generalmente accade) di maggiore attenzione e gestione oculata. Inoltre,  i tesori di queste preziose fasce di transizione ( veri ecotoni tra antropizzato  e rurale), sono poco evidenti,  camuffati dal tipico aspetto caotico conseguenza dell’espansione  urbana e dal diffuso degrado che minaccia la loro conservazione.  Tra le più importanti risorse ignorate delle aree suburbane, e anzi costantemente sottoposte con drammatica intensità al disturbo  antropico, ritroviamo le campagne  che cingono la periferia e gli habitat residuali che qui possono localmente rinvenirsi. Se solo fino a pochi anni fa, la battaglia contro la progressiva perdita di biodiversità  acuita dal climate change, pareva  non riguardare affatto le aree urbane,  concentrandosi esclusivamente  nelle aree di maggior pregio naturalistico ( parchi, riserve, siti Rete Natura 2000), ora è diventato chiaro a livello globale, il loro apporto  fondamentale in questa strenua  lotta. In tal senso, è proprio nelle  fasce suburbane che si conserva gran parte della biodiversità degli ambienti metropolitani. Tornando a Bari, molti dei suoi abitanti ignoreranno  come già al margine di alcuni  dei quartieri satelliti del capoluogo,  possano apprezzarsi lembi di habitat di grande interesse per la conservazione della biodiversità, anche riferibili alla Direttiva Habitat.  Non solo, in questi habitat ( in particolare nei lembi di prateria) possono rilevarsi specie di grande interesse floristico e per la conservazione,  quali numerose orchidee spontanee tra cui l’endemica Ophrys  fuciflora subsp. apulica. Inoltre,  la frammentazione propria delle  fasce suburbane, abbinata ai vantaggi  dell’ambiente cittadino (maggiore  disponibilità trofica, condizioni  microclimatiche favorevoli, assenza di pressione venatoria), può tradursi in presenze faunistiche  interessanti, in particolare di specie di avifauna e di mammiferi.

Nonostante quanto esposto, le campagne suburbane di Bari mostrano  una totale assenza di controllo  e di gestione, e negli ultimi anni preziosi habitat stanno progressivamente  scomparendo, portando  ad un’inesorabile estinzione locale di specie floro- faunistiche. Camminando tra i campi dell’hinterland  barese si avverte una opprimente  sensazione di impotenza, rassegnazione, come se tutto questo  degrado palesato da un diffuso rilascio illegale di rifiuti (anche pericolosi),  resti di incendi dolosi, tagli abusivi di lembi di macchia e di ulivi e mandorli, dilagante abusivismo,  debba da un momento all’altro  inghiottire anche noi. L’amministrazione  comunale, che spesso dichiara  la sua volontà di rendere più green e sostenibile il capoluogo, non perdendo occasione di declamare  i suoi successi nel settore, dovrebbe  però ricordare che gran parte  di questa battaglia si gioca proprio  nelle fasce suburbane. Pertanto,  finché gli interventi in esame si limiteranno alla creazione di nuovi parchi urbani e alberature, senza mettere in atto strumenti di pianificazione  volti alla conservazione e al restauro paesaggistico e della biodiversità della fascia suburbana,  ben poco sarà stato realizzato. Bari continuerà così a restare tristemente  lontana dagli standard europei  in materia di gestione del verde,  e scarso o nullo sarà il suo contributo  in termini di contrasto al cambiamento climatico e alla perdita  di biodiversità.

© RIPRODUZIONE RISERVATA

k Al quartiere Santa Rita Un esemplare di Barlia robertiana, pianta della famiglia delle Orchidaceae</content></article>