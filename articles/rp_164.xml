<?xml version='1.0' encoding='utf-8'?>
<article><type>cartaceo</type><title /><subtitle /><author /><date>26/01/2020</date><content>L’intervista/Janette Sadik-Khan, ex assessora a New York

di Alessia Gallione Iniziò come «un esperimento di sei mesi». Ma da quando uno dei luoghi simbolo di New York ha cambiato volto sono passati quasi undici anni.

E ancora oggi Janette Sadik-Khan, l’assessora ai Trasporti della città ai tempi di Michael Bloomberg sindaco, e che con Bloomberg associates (la fondazione del candidato alle primarie Democratiche per la presidenza Usa) sta collaborando con la giunta Sala per il progetto "piazze aperte", dice che il ridisegno di Times Square non solo racconta «il diverso approccio» che la loro amministrazione mise in pratica per cambiare le strade della City, ma può essere preso come modello anche per la "rivoluzione urbana" partita a Milano.

Perché proprio Times Square? È molto diversa dalle piazze di periferia su cui si sta concentrando la giunta.

«Perché dimostra, e sono molte le città nel mondo che l’hanno presa ad esempio di come si possa modificare l’equilibrio di una strada sprigionando le sue potenzialità, come il cambiamento parta dalle priorità: bisogna mettere le persone al centro, rendendo più sicuro muoversi, camminare, andare in bicicletta. Quando investi non solo per far andare un’auto da un punto all’altro rendi un luogo migliore per tutti. A Times Square, chiudemmo ai motori la Broadway dalla 42 esima alla 47 esima strada aprendola ai pedoni. Il traffico è diminuito del 63 per cento, le emissioni di gas del 40, 100 mila persone in più ogni giorno hanno attraversato quello spazio diventato uno dei migliori al mondo dal punto di vista commerciale. Un enorme successo, che ha reso visibile che cosa accade quando usi l’immaginazione».

Lei è stata a Milano per la vostra collaborazione con il Comune: che città ha visto?

«Sono molto felice di lavorare con il sindaco Sala e la sua squadra ed è eccitante vedere quanta fame abbiano di migliorare gli spazi pubblici. È interessante perché quando si pensa ai grandi luoghi di Milano viene in mente piazza del Duomo, ma ogni quartiere ha bisogno di uno spazio pubblico e stiamo lavorando per cercare di portare nuova vita in ogni zona».

Come?

«Quando abbiamo lanciato il programma "piazze aperte" con Dergano e Angilberto, c’erano due quartieri con strade-parcheggi. Non sono serviti investimenti da milioni di euro, è bastato aggiungere panchine, colori, tavoli da ping pong per trasformarli da spazi per le auto a spazi per le persone. Quello che stiamo facendo è creare nuove piazze non imponendo elementi di arredo trendy, ma seguendo il design naturale di come la gente usa luoghi che esistono già. I problemi di molte strade sono evidenti: le auto possono parcheggiare dappertutto, mettersi in seconda e tripla fila, ci sono spazi per i furgoni e le motociclette, ma non per i bambini. Bisogna ripartire dal traffico, eliminando le barriere, perché quando disegni una strada a misura di bambino, disegni una strada per tutti».

E qual è il prossimo passo che dovrebbe compiere Milano?

«Milano ha cominciato a disegnare una decina di piazze. Bene, perché non arrivare a 100? Ogni abitante dovrebbe avere uno spazio verde o pubblico a una distanza di dieci minuti a piedi. E poi, certo, trasformare le piazze "tattiche" in progetti permanenti. Milano è stato uno dei luoghi in cui è nato il concetto di piazza e sono entusiasta nel vedere come il sindaco stia facendo un ritorno al futuro».

Qual è la chiave per le città del futuro?

«Trasporto pubblico, trasporto pubblico, trasporto pubblico. Le città sono la più grande speranza per il pianeta. La maggioranza della popolazione mondiale vive già nei centri urbani e crescerà ancora entro il 2050. Abbiamo problemi di congestione, siamo in piena emergenza climatica. Di nuovo, fare in modo che le persone possano muoversi senza utilizzare l’auto, e che sia più semplice camminare, andare in bicicletta, usare il bus e la metropolitana, questo è il segreto per una città e il futuro del pianeta».

Per il cambiamento climatico, però, che cosa può fare un sindaco da solo senza i poteri che ha un governo nazionale?

«Puoi importare idee da tutto il mondo, che riguardino la mobilità, le coincidenze dei semafori o incroci più sicuri, e con quelle cambiare le strade. È questione di scegliere alcuni progetti, adattarli al territorio e metterli in pratica. Il ritorno è grande: le tue strade sono più sicure, meno inquinate, meno trafficate ed economicamente più competitive. In più le città sono più belle da vivere».

© RIPRODUZIONE RISERVATA f

g

k A NoLo Janette Sadik-Khan</content></article>