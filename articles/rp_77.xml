<?xml version='1.0' encoding='utf-8'?>
<article><type>cartaceo</type><title>Clima, dopo Jane Fonda  finisce in manette anche Joaquin Phoenix</title><subtitle /><author /><date>12/01/2020</date><content>Il Joker è stato arrestato nel tentativo  di salvare il mondo. L’attore Joaquin  Phoenix, 45 anni, premiato il 5 gennaio scorso con un Golden Globe  per l’interpretazione del nemico di Batman, è stato portato via dagli agenti durante il Fire Drill Friday, una delle manifestazioni sul clima organizzate da Jane Fonda che ogni venerdì, da 14 settimane, si tengono a Capitol Hill, a Washington.

Quest’ultima protesta era concentrata  sulle banche e sugli investitori che finanziano l’espansione dell’industria  dei combustibili fossili. Nel suo discorso Phoenix ha puntato il dito contro l’industria della carne e dei latticini, per essere la terza causa  principale della crisi climatica. Tra le 147 persone finite in manette per manifestazione non autorizzata,  anche l’attore Martin Sheen, 79 anni, che con Fonda recita nella serie  tv, Grace and Frankie : «Svegliamoci!  », ha chiesto. Da Susan Sarandon  a Ted Danson e Iain Armitage, Jane Fonda ha radunato intorno la sua iniziativa volti celebri. Ha urlato,  scritto, si è fatta arrestare, fino a passare in carcere il suo 82esimo compleanno, il 21 dicembre. È stata ispirata dalla 16enne Greta Thunberg,  ha spiegato: «Non possiamo permetterci di aspettare». Quella di venerdì è stata l’ultima protesta, Fonda l’aveva annunciato, tornerà a Los Angeles. Ma è solo una pausa.

©RIPRODUZIONE RISERVATA

TWITTER

Sul palco Joaquin Phoenix, 45 anni, protagonista di Joker, sul palco di Washington prima di essere arrestato</content></article>