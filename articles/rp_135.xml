<?xml version='1.0' encoding='utf-8'?>
<article><type>digitale</type><title>Greta Thunberg, la ragazzina incubo di Trump: “La casa brucia e voi non fate nulla”</title><subtitle /><author>
		
			
				
				
				
					Tonia Mastrobuoni
				
			
		
	</author><date>21 Gennaio 2020</date><content>
        DAVOS (Svizzera) - "Dio salvi l'America": Donald Trump lo urla nel microfono, visibilmente compiaciuto del suo catalogo sfiancante di iperbole. E la platea, sollevata che il più brutto discorso mai udito a Davos sia finito, reagisce come alla campanella della scuola. Due secondi netti di applausi, poi gli uomini e le donne più potenti del pianeta corrono precipitosamente e rumorosamente fuori dalla sala. Una scena mai vista. Del resto, non si è mai visto che il presidente degli Stati Uniti più innamorato della propria onnipotenza, senta continuamente l'esigenza di prendersela con una ragazzina di 17 anni. Anche nel comizio pensato per le folle acclamanti dell'Ohio piuttosto che per il gotha della finanza mondiale, Trump è riuscito a insultare, senza mai nominarla, Greta Thunberg. Basta, ha ruggito, con "i profeti della sventura". Un dottor Stranamore che brandisce la valigetta nucleare contro una formica.





	
		
			
			Davos, Greta Thunberg al Forum economico: "Come spiegherete ai vostri figli che vi siete arresi?"
			





	
	



	
	
		di KATIA RICCARDI
	


			
			21 Gennaio 2020
			
		

		
            
            
                
                    
						 
						 
						&lt;img src="https://www.repstatic.it/content/nazionale/img/2020/01/21/171742324-63e90352-9798-43af-90c6-c28200c6a815.jpg" alt=""&gt; 
                    
                
            
		
	


Ma dalle otto e mezza di mattina, la Greta svedese più idolatrata dai tempi della "divina" Garbo, è già la star della giornata del Forum. Dall'alto dei suoi 17 anni ha deciso anche oggi di ignorare quel lunatico signore di Washington, di avere tanta pazienza. In autunno, quando aveva raggiunto New York dopo la traversata in barca dell'Atlantico, Greta aveva fatto sapere che non gli avrebbe parlato. Era attesa all'Onu, ma anche se lo avesse incrociato, spiegò, "probabilmente" non gli avrebbe detto nulla: "Se non ascolta gli scienziati, perché dovrebbe ascoltare me?". In effetti, Trump pensa che i cambiamenti climatici siano una bufala inventata dai cinesi. Ma il punto è che Greta smontò abilmente il tentativo di metterli l'uno contro l'altra.

Lui, invece, ha continuato a mobbizzarla. Ad esempio con il famoso tweet in cui la insultò per il suoi "problemi di gestione della rabbia" e le consigliò di andarsi a vedere un vecchio film con un amico. L'Asperger più famosa della terra, reagì con ironia. Cambiò il suo profilo twitter in "adolescente con problemi di gestione di rabbia che sta guardando un vecchio film con un amico". Anche ieri l'insulto di "profeta della sventura" le è scivolato addosso. Il problema non è neanche l'America che ha disdettato gli Accordi di Parigi, ha detto. "È l'inazione di voi leader globali: state alimentando le fiamme della casa che brucia". Una frase che aveva lanciato proprio un anno fa da Davos, guardando la platea con aria corrucciata e aggiungendo "vi voglio vedere nel panico".

Il trumpiano "profeta della sventura" non è affatto un insulto, insomma, per una ragazza che dichiara di voler mettere paura a chi non crede alla scienza: "Quasi niente è successo", rispetto a un anno fa. Così, Greta promette che "continuerà a ripetere i numeri" finché i media non faranno altrettanto. E la lotta della sua generazione per fermare il surriscaldamento del pianeta sotto l'1,5 gradi "non si fermerà: abbiamo appena cominciato". Quanto agli haters, al moderatore ha detto ieri che "non le interessano", che vuole parlare di contenuti. Con buona pace dell'hater in capo alla Casa Bianca.

Del resto, il papà Svante l'aveva avvertita. Da bambina Greta era precipitata in una depressione abissale dopo aver visto un documentario sui cambiamenti climatici. Non mangiava più, non parlava più con nessuno, aveva smesso di andare a scuola. Quando le venne l'idea dello sciopero del venerdì, i genitori erano straziati da anni di dolore della figlia. Ma la temevano troppo fragile per affrontare una battaglia così difficile. Il padre le disse di studiare tanto, di essere preparata, scientifica, sul clima. Lei scrisse un gigantesco dossier con 35 fatti e un'infinità di riferimenti a fonti scientifiche e lo imparò a memoria. Ogni venerdì cominciò ad andare davanti al Parlamento svedese, treccine e muso lungo, nascosta dietro al cartello "sciopero del clima". Quando arrivò il primo giornalista, era pronta da anni.

La Davos che si è tinta di verde, gli analisti delle aziende più inquinanti del pianeta che riempivano anche ieri le caselle dei giornalisti con vuote dichiarazioni di intenti, non hanno capito cosa vuol dire quando una generazione scende in piazza sventolando non ideologie ma la scienza. Come disse un gigante come Sir Richard Attenborough, Greta "ha svegliato il mondo". Continuare a dormire, come insegna il caso Siemens, è rischioso. Le compagnie aeree, che stanno subendo un crollo dei passeggeri di corto raggio per l'"effetto Greta", lo sanno. L'olandese Klm, ad esempio, ha consigliato ai suoi clienti addirittura "di prendere il treno". E quando è Maria Antonietta a consigliare al popolo di comprare la ghigliottina, è complicato continuare a far finta di niente.
 
    </content></article>