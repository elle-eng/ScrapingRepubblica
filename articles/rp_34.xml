<?xml version='1.0' encoding='utf-8'?>
<article><type>digitale</type><title>E il vento sarà il motore delle nuove megalopoli </title><subtitle /><author>
		Giuliano Aluffi
	</author><date>07 Gennaio 2020</date><content>
        ggi il 55% della popolazione mondiale vive nelle città. L’Onu prevede che la percentuale salirà al 68% entro il 2050, per arrivare all’80% entro il 2100. Per questo il futuro dell’umanità sarà sempre più legato all’evoluzione delle smart city, che saranno molto diverse dalle città di oggi per rispondere meglio alle sfide della sostenibilità e della sovrappopolazione.

Nel 2050 saremo 9,8 milioni di persone, secondo proiezioni Onu. E se i trend di consumo attuali continueranno, la domanda globale di cibo aumenterà del 50%. «Sarà necessario liberare più spazio in tutto il pianeta per la produzione agricola», sottolinea Baojing Gu, ricercatore in ecologia alla Zhejiang University. «Per questo bisognerà fermare la crescita urbana nelle zone a bassa densità di popolazione, come nelle campagne, e incentivare la crescita delle zone ad alta densità di popolazione, con edifici alti e trasporto pubblico ben sviluppato». Tale sarà la spinta verso le città che non basterà ingrandire quelle di oggi. «Verranno create città ex-novo, che saranno già smart city iperconnesse fin dalla nascita», spiega Marc Palatucci, ricercatore del Future Today Institute. «Questo succederà soprattutto nelle aree che il cambiamento climatico potrebbe rendere inabitabili nei prossimi decenni. Come in alcune parti dell’India, dove serviranno nuove città per ospitare i profughi climatici». E non è detto che le nuove smart city saranno edificate soltanto sulla terraferma: «A ridurre la quantità di terre abitabili, a livello globale, sarà anche l’innalzamento degli oceani. Il loro livello è salito di 20 centimetri dal 1900 e salirà di altri 65 centimetri entro il 2100: nella previsione più pessimistica – l’aumento di temperatura globale di 3 gradi – si stima che saranno sommerse aree in cui oggi vivono circa 275 milioni di persone», spiega Palatucci. «A quel punto una soluzione potrebbe essere quella di città galleggianti ultra-tecnologiche». Sistemi avanzati di dissalazione forniranno acqua potabile, mentre l’energia elettrica sarà ricavata sia da pannelli solari galleggianti che da sistemi che generano energia dalle differenze di temperatura sulla superficie oceanica. All’avanguardia in questi progetti è il Seasteading Institute finanziato da Peter Thiel (cofondatore di Paypal e imprenditore visionario), che prevede di costruire entro il 2020, nella Polinesia francese, la prima comunità galleggiante, fatta di 11 isolette di 50x50 metri collegate tra loro, che ospiteranno 300 residenti.

L’energia per le città del futuro – terrestri o marine – sarà tutta rinnovabile. Il vento, in particolare, potrebbe diventare sempre più importante. Oggi i parchi eolici generano circa il 3,7% del fabbisogno mondiale di energia elettrica: percentuale destinata a crescere anche grazie a turbine aeree, capaci di sfruttare i venti forti e regolari a centinaia di metri dalla superficie terrestre. Già oggi esistono prototipi di turbine dotate di un rivestimento gonfiabile con gas elio che hanno la forma di grandi ciambelle verticali e possono stazionare a 600 metri dal suolo, altezza alla quale il vento soffia tre volte più forte rispetto ai 100-120 metri toccati dalle pale eoliche che oggi piazziamo nel mare. Un altro sistema per approfittare dei venti in quota sono gli aquiloni energetici: la scorsa estate Makani (società acquisita da Google) li ha sperimentati per la prima volta in mare aperto. Hanno l’aspetto di piccoli alianti dotati di otto turbine che accumulano energia durante il volo. Il doppio vantaggio dei sistemi eolici volanti è che sfruttano venti più forti e possono essere usati in aree che fino ad oggi erano impraticabili.

«Nei cieli delle nostre città potremmo vedere anche levitare apparecchi che purificano l’aria, come le spettacolari “meduse volanti” immaginate dai designer Hao Tian, Huang Haiyang and Shi Jianwei, che assorbono le sostanze acide nello smog grazie a una membrana porosa e le neutralizzano grazie a sostanze alcaline prodotte da batteri al loro interno» spiega Alicja Krzeminska, docente di scienze ambientali all’Università di Wroclaw. «Ma soprattutto le città del futuro saranno più verdi: questo colore sarà sempre più parte integrante degli edifici, come nei progetti dell’architetto Vincent Callebaut. Gli edifici imiteranno la natura molto più di oggi. E la ospiteranno massicciamente al loro interno: mi riferisco alle “vertical farm”, grattacieli pieni di serre idroponiche per il fabbisogno alimentare delle città. Un esempio è la “Sky Greens” vertical farm di Singapore, o il progetto “Plantagon” per la città di Linköping, in Svezia».

Le città somiglieranno sempre di più ad esseri viventi. Ad esempio saranno in grado, entro certi limiti, di autopulirsi, grazie a nanoparticelle di ossido di titanio che, reagendo con luce ultravioletta del sole e molecole d’acqua nell’aria, distruggono gli ossidi d’azoto e gli altri inquinanti. Muri dotati di punte nanometriche, ispirate alla struttura delle foglie di loto, impediranno alla pioggia di aderire e corrodere le facciate dei palazzi. «La natura non servirà soltanto come ispirazione, ma vedremo sempre più natura che ritorna nelle nostre città. Magari anche con nuove costruzioni in legno laminato, che sono ecosostenibili non solo perché evitano le emissioni di CO2 legate alla produzione di cemento, ma anche perché tolgono CO2 dal sistema tenendola sequestrata nel legno» spiega Carlo Ratti, architetto, ingegnere e direttore del Senseable City Lab del MIT. «Al tempo stesso nuovi materiali e nuovi sistemi di lavorazione, basati ad esempio su stampa 3D e laser, trasformeranno l’edilizia: edificare un palazzo assomiglierà sempre più a costruire un aereo. Oggi in Cina si costruisce un grattacielo in poche settimane assemblando pezzi preparati con macchine robotiche. E in questo il legno può risultare vincente, perché si presta bene alla pre-lavorazione in fabbrica».

Natura e tecnologia si intrecciano, nelle metropoli del futuro. «Ciò che distingue il naturale, il vivente, dall’artificiale è soprattutto la capacità di sentire e rispondere: il sistema nervoso delle nostre città sono, e saranno sempre più, i sensori distribuiti ovunque e le reti» osserva Carlo Ratti. «Tradizionalmente abbiamo sempre avuto una grande separazione tra mondo naturale e artificiale: le nuove smart city sono il luogo dove queste due realtà, invece, convergeranno». Anche perché ciò che è marcatamente artificiale - come le interfacce software che oggi tengono impegnati i nostri occhi per gran parte del giorno – diventerà sempre più invisibile. «Avremo soprattutto “interfacce ambientali”, che saranno presenti nella nostra vita come una musica di sottofondo: poco invadenti ma pronte a lavorare per noi.

Oggi l’adulto medio prende circa 20.000 decisioni al giorno: i nuovi assistenti digitali ci aiuteranno, grazie all’intelligenza artificiale, a dare priorità e occuparsi delle decisioni meno importanti, senza bisogno di un nostro input esplicito, perché – memorizzando tutto ciò che facciamo – saranno così calibrati su di noi da essere predittivi» spiega Mark Palatucci. «Possiamo immaginarli come un “autocompletamento delle intenzioni” che ci faciliterà la vita».
    </content></article>