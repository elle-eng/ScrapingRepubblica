<?xml version='1.0' encoding='utf-8'?>
<article><type>cartaceo</type><title>Sanità, clima e tasse  Le armi segrete dei dem  per battere Trump</title><subtitle /><author /><date>04/02/2020</date><content>DES MOINES, IOWA — Una folla entusiasta  di diecimila fan ha riempito lo stadio qui a Des Moines. Non per Bernie Sanders né per Joe Biden. È stato Donald Trump, a "colpire preventivamente",  nello Stato che ha aperto la stagione delle primarie. Uno Stato che lui stesso ha strappato  ai democratici: l’Iowa votò due volte Barack Obama nel 2008 e 2012, passò a Trump nel 2016 con nove punti di scarto. «E lo rifarete quest’anno – ha detto Trump allo stadio – mi darete un trionfo»  48 ore dopo il suo, ero a un comizio  di Biden. Nella palestra della scuola Hiatt Middle School sulla 15esima strada. Piena ma al massimo  un migliaio di persone. Molte di mezza età o anziani, pubblici dipendenti  e pensionati: il principale sponsor dell’evento era il sindacato dei vigili del fuoco, ero seduto in mezzo alle mogli dei pompieri. L’atmosfera  in sala era elettrizzante, musica e canti, applausi a ripetizione.  Poi è arrivato lui. Il vecchio Joe, per otto anni vicepresidente di Barack  Obama, ha smosciato il clima in pochi minuti. Per due volte ha ringraziato l’Ohio invece dell’Iowa. (Sorrisi imbarazzati nell’audience). Ha detto che in un mondo pieno di crisi, epidemie o terrorismo o cambiamento  climatico, ci vuole una persona di esperienza, competente e coi nervi saldi alla Casa Bianca. Ha stigmatizzato l’indulgenza di Trump verso le frange razziste più radicali, incluso il Ku Klux Klan. «E’ uno di noi, una persona per bene. Viene dalla classe operaia, sa cos’è la sofferenza delle famiglie che non arrivano a fine mese. Ha perso due figli in circostanze tragiche, quando  parla della sanità che non funziona  l’ha subita sulla sua pelle». Ho riempito il taccuino con questi apprezzamenti delle mogli dei vigili  del fuoco. Ma non si poteva parlare  di delirio. Dopo il comizio di Biden  la piccola folla è defluita ordinatamente,  con la coscienza a posto  ma un mare di dubbi sulla vittoria  finale.

Per adesso il vincitore in Iowa rimane  Trump. Nulla lascia prevedere  che questo Stato agricolo del Midwest sia pronto a tornare all’ovile  democratico. «Se non mi votate le vostre fattorie andranno in rovina  », lancia il presidente. Il mondo agricolo per la verità ha sofferto due anni di chiusura del mercato di sbocco cinese; ora attende che si materializzino le promesse di Pechino  su un boom di acquisti di soia  e cereali americani. Il coronavirus  potrebbe creare difficoltà impreviste.  Ma l’economia nell’insieme  va bene, per adesso. Che cosa può spostare voti in modo decisivo, da qui al 3 novembre?

Sull’ala sinistra, il senatore del Vermont Bernie Sanders non esita a definirsi un socialista, invoca «una rivoluzione politica». Il capitalismo  è insostenibile, salvo emendarlo  con riforme sociali così profonde  da trasformare gli Stati Uniti in una grande Svezia o Danimarca. Sanità pubblica, università gratuita  e cancellazione dei debiti studenteschi,  aumento del salario minimo,  una garanzia federale d’impiego,  smembramento di oligopoli come  Amazon, Facebook e Google. Per finanziare il tutto una maxi-patrimoniale sulla ricchezza dello 0,1% di multimilionari e miliardari.

All’obiezione che Trump lo demonizzerà  come un vetero-comunista,  Bernie risponde che la sua agenda sociale può rubare voti al presidente proprio nella classe operaia  bianca che fu decisiva nel 2016. Altra obiezione: quand’anche vincesse  Sanders non avrà mai una maggioranza al Congresso, neppure  dentro il partito democratico, per varare riforme così radicali. Sanders invoca un «grande riallineamento  », cioè un terremoto politico-  culturale come quello che portò  al New Deal di Roosevelt; la spinta  dal basso secondo lui sarà come un’insurrezione, costringerà la politica  a cambiare.

Elizabeth Warren, senatrice del Massachusetts, ha idee e proposte simili a Sanders, è più specifica nel dettagliarle. Forse anche troppo: ha precisato che la transizione dalla  sanità privata a quella pubblica costerà 20.000 miliardi in dieci anni.  Donde le sue tasse sui ricchi sono  quasi da esproprio. Ha abbracciato  i valori della «sinistra dei campus  universitari» fino all’estremo. «Il ministro dell’Istruzione lo farò esaminare da un adolescente transgender,  avrà la nomina solo se passa  quell’esame». Questa promessa fa sobbalzare perfino un idolo della satira di sinistra, Bill Maher: «La Warren vuole diventare presidente non degli Stati Uniti ma di Berkeley  », (città universitaria che è roccaforte  della sinistra più radicale).

Biden, l’ex sindaco di South Bend (Indiana) Pete Buttigieg, la senatrice  del Minnesota Amy Klobuchar, sono convinti che Trump si sconfigge  riportando l’asse del partito verso  il centro. Su alcuni temi in realtà non divergono dalla sinistra radicale:  il Green New Deal mette d’accordo  tutti; idem per il no al Muro col Messico. Però sull’immigrazione i centristi non seguono Alexandria Ocasio-Cortez e la sinistra "no border"  che vuole abolire la polizia di frontiera. In quanto alla sanità, propongono  di offrire un’opzione pubblica  senza abolire le assicurazioni private. Il loro messaggio: gli ultimi democratici a conquistare la Casa Bianca, Bill Clinton e Barack Obama,  presero le distanze dallo stereotipo  per cui "lo Stato è sempre buono",  e ogni problema si risolve a colpi  di tasse e spesa pubblica.

Per ricominciare a parlare alla classe operaia, al di là dei programmi  di governo, qualcosa bisogna imparare  da Trump: ha restituito all’America  di mezzo un riconoscimento,  mentre la sinistra rappresenta i ceti istruiti delle due coste. Hillary Clinton diede voce a quella mutazione  antropologica e valoriale del suo partito, quando definì «deplorevoli,  disprezzabili» gli operai bianchi di mezza età tentati dalla destra.

MATT MARTON/ANSA

Il comizio La senatrice del Massachusetts Elizabeth Warren (70 anni, giacca celeste) durante la campagna elettorale in Iowa con una dei suoi sostenitori</content></article>