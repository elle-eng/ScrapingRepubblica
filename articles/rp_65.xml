<?xml version='1.0' encoding='utf-8'?>
<article><type>cartaceo</type><title>Le storie dei giovani in uno speciale multimediale</title><subtitle /><author /><date>11/01/2020</date><content>C’è Greta Thunberg. Ma ci sono anche gli altri. Da quando si è saputo che l’adolescente paladina della lotta al cambiamento climatico ha la sindrome di Asperger, l’attenzione su questa condizione è cresciuta a dismisura. Non è aumentata, invece, la consapevolezza di cosa  significhi “essere Asperger”.  Per questo abbiamo  incontrato un gruppo di  ragazzi, per raccontare le loro storie in uno speciale multimediale — che trovate da oggi su Repubblica.it — che unisce la testimonianza video alle illustrazioni, i volti alle parole, il racconto all’analisi degli esperti.

A Milano abbiamo conosciuto Matteo, Martina, Lorenzo, Boris e Tobia. Sono studenti della “Scuola Futuro Lavoro”, una struttura pensata e realizzata per aiutare i ragazzi con l’Asperger a inserirsi nel mondo del lavoro.

Qui si studia videomaking, web design o digital fabrication. Tutti hanno scelto mestieri creativi digitali per il loro futuro. Nello speciale i ragazzi raccontano il loro modo di vivere la sindrome e con la sindrome, le loro speranze e le paure che li hanno accompagnati durante la crescita, prima di approdare in un ambiente pensato per loro.

Le illustrazioni e i testi aiutano a fare chiarezza su cosa sia l’Asperger e su cosa comporti avere questa sindrome nella vita di tutti i giorni.

- cecilia greco</content></article>