<?xml version='1.0' encoding='utf-8'?>
<article><type>cartaceo</type><title>Il veganesimo è una religione. Per legge</title><subtitle /><author /><date>04/01/2020</date><content>VLONDRA

egani di tutto il  mondo, gioite.  Con una sentenza  storica, un  tribunale britannico   ha stabilito  che le convinzioni “etiche”  di chi si ciba soltanto di prodotti ricavati dalle piante equivalgono a «un credo filosofico  » o a una religione e come tali  sono protetti per legge da ogni discriminazione. Il verdetto  è arrivato dalla corte del lavoro di Norwich per rispondere al ricorso di un vegano che afferma  di essere stato licenziato per i suoi principi alimentari. Jordi Casamitjana, 55 anni, dipendente  della League Against Cruel Sports, un’associazione per la difesa dei diritti degli animali,  aveva scoperto che l’azienda  investe il fondo pensione in una società che fa esperimenti sugli animali.

Ha fatto presente che ciò era in contraddizione con lo spirito della ditta, ma non gli hanno dato ascolto. Allora ha informato i colleghi e a questo punto ha perso  il posto. «Sono felice per la decisione  del magistrato», commenta,  «spero che abbia benefici  per tutti i vegani». La League Against Cruel Sports afferma che è stato allontanato per «comportamento inappropriato  » e non per la sua scelta vegana.  Casamitjana è un “vegano etico”, che cioè non si limita a nutrirsi con una dieta a base di vegetali ma non indossa capi di abbigliamento di lana, pelle o altri materiali ricavati da animali e si sposta a piedi poiché un autoveicolo  rischia di schiacciare insetti e volatili sotto le ruote. Il giudice Robin Postle ha deliberato  che il “veganesimo etico” rientra nell’ambito dei diritti garantiti  dall’Equality Act del 2010 sull’eguaglianza di trattamento.

Le altre categorie protette sono  età, razza, sesso, orientamento  sessuale, religione, maternità,  disabilità e matrimonio. Pur non avendo valore di precedente legale perché emessa da un tribunale del lavoro, la sentenza  potrebbe avere ampie conseguenze.  «Ci sarebbe da sorprendersi  », commenta la Bbc, «se ora qualcuno non citasse in giudizio  la propria azienda sostenendo  di venire discriminato a causa delle proprie convinzioni in materia di cambiamento climatico,  per esempio perché rifiuta  di viaggiare per lavoro in auto preferendo usare un’alternativa  meno inquinante, come il treno».</content></article>