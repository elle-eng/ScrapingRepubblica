<?xml version='1.0' encoding='utf-8'?>
<article><type>cartaceo</type><title /><subtitle /><author /><date>02/01/2020</date><content>Lorenzo Donnoli, 28 anni, tra i leader del movimento

di Ilaria Venturi BOLOGNA — Si sono ritrovati, il gruppo emiliano delle sardine, per ascoltare il discorso di fine anno del Capo dello Stato. E ne sono rimasti colpiti, «davvero bello,  condivisibile in tutto. Verrebbe  da dire, senza essere irriverenti:  un discorso da sardina. Nel senso  che ci riconosciamo nelle sue parole, ci sentiamo sentinelle del buonsenso e dei valori democratici nelle piazze come Mattarella lo è nelle istituzioni» osserva Lorenzo  Donnoli, 28 anni, uno dei portavoce  del movimento.

Condivide il monito di Mattarella sui giovani ai quali viene chiesta e al contempo va affidata responsabilità?

«È vero, vorremmo avere più voce in capitolo e opportunità nel mondo del lavoro che ora non abbiamo. Ma è anche vero che la responsabilità ce la dobbiamo prendere da soli, non stare sdraiati nell’attesa che qualcuno si muova. Mattarella ha ragione poi quando dice che abbiamo la capacità di uno sguardo più globale».

Siete la generazione Erasmus, quella che crede nell’Europa.

«Ho fatto l’Erasmus in Spagna, durante gli studi ho vissuto a Londra e in Australia. Come me tanti. Ora vivo di lavori precari, questa è la nostra generazione: i giovani che lasciano il Sud e che dal Nord vanno oltre confine. Ma ho scelto di tornare in Italia per risvegliare nuove energie. Il tentativo di riprenderci il futuro va fatto, altrimenti la diamo vinta ai truffatori. L’Italia migliore è quella dell’altruismo».

I giovani hanno chiarissima, dice il presidente, l’urgenza rispetto all’emergenza climatica.

«Partecipo alle piazze dei Fridays for future. Una lotta condivisa dalle sardine. Gli effetti dannosi dei cambiamenti climatici sul nostro territorio sono già visibili.

Ambiente, lavoro, diritti: queste le urgenze. Ed è importante il richiamo al senso civico e della misura nei social: un altro messaggio per la politica».

Siete scesi nelle piazze per questo, non è così?

«L’idea è quella di innescare un cambiamento. In Mattarella ricosciamo una figura-guida più capace di grandi visioni».

Le sardine rivendicheranno arte e inclusione nelle prossime piazze: lunedì a Riace, il 19 a Bologna dove tra gli ospiti ci saranno gli Afterhours. «Il senso è opporre i valori della cultura al populismo.

Il Presidente parla di sapienza, genio, armonia, umanità come nostra identità, mette al centro la cultura, un valore per noi. Ti spinge a informarti prima di scegliere e di prendere posizione, nella vita e nelle urne».

f g

L’ATTIVISTA

matteo donnoli, 28 anni</content></article>