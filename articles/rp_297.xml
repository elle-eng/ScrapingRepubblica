<?xml version='1.0' encoding='utf-8'?>
<article><type>cartaceo</type><title>Lo sguardo indagatore delle donne</title><subtitle /><author /><date>17/02/2020</date><content>di Brunella Torresin

La Camera del Lavoro, in via Marconi 67, non è uno di quei luoghi in cui si entra per vedere una mostra. Ma uno dei meriti del programma di Art City è proprio questo. La sede della Cgil non ha nemmeno uno spazio espositivo vero e proprio. Però in questi giorni ospita una mostra che vale davvero la pena di visitare, dal lunedì al venerdì, fino al 15 marzo, dalle 10 alle 18: “(Re) Framing our Identities”. Si sale dunque al secondo piano e qui, alle pareti del corridoio su cui si affacciano le porte degli uffici e le riunioni del sindacato, sono esposti i lavori in grande formato di dodici fotografe selezionate dal progetto “Hundred Heroines”, lanciato dalla Royal Photographic Society per il centenario del diritto di voto alle donne del Regno Unito. Vi sono anche due artiste italiane, Sonia Lenzi, autrice dell’immagine del manifesto, e Petulia Mattioli. L’idea portante non è soltanto quella di valorizzare le donne fotografe, ma mettere in luce come l’uso della fotografia, e dello sguardo, sia per esse uno strumento di indagine, di cambiamento e di smantellamento degli stereotipi. Carolyn Mendelsohn per cinque anni ha fotografato il passaggio dall’infanzia all’adolescenza, Denise Felkin ha composto un mosaico con i corpi nudi di decine di donne, tutte nella medesima posizione sdraiata, che hanno scelto o subìto di non avere figli.

Sonia Lenzi ha fotografato, lungo Regent’s Canal a Londra, ragazze della stessa età delle sue figlie, la “generazione Z” cui è toccato in sorte la Brexit, il cambiamento climatico, la montante violenza.

Nel dittico “Sisters of the Road” Anne-Marie Michel ha ritratto due camioniste (sono solo il 7% della categoria) sulle strade degli Stati Uniti, Reme Campos ha diretto l’obiettivo sull’intensità di un’adolescenza transessuale, Carol Allen-Storey sulle madri tredicenni in Ruanda, isolate e abbandonate. Sguardi “interroganti”, verrebbe da dire, perché la forma, l’opera, rimane aperta, e quanto più rimane aperta tanto più ti cattura.</content></article>