<?xml version='1.0' encoding='utf-8'?>
<article><type>digitale</type><title>I resort del vino in Sicilia: quando la camera è con vista (sui vigneti)</title><subtitle /><author>
		Maria Cristina Castellucci
	</author><date>13 Gennaio 2020</date><content>
        Passeggiare fra le vigne e visitare le cantine, degustare giovani e d'annata, perfino dare una mano con la vendemmia: il turismo del vino è un settore vitale e vivace, sul quale puntano sempre più aziende. Anche in Sicilia, dove negli ultimi anni si sono moltiplicati i wine resort, strutture spesso molto eleganti dove appassionati e neofiti possono soggiornare e accostarsi alla produzione in maniera seria, ancorché mediata dalla piacevolezza di una vacanza. Nella Guida Sicilia 2020 di Repubblica, all'interno della sezione dedicata alle dimore di charme dell'isola, se ne possono trovare una dozzina, dall’Etna a Menfi.




	


	
	
	
	





    
    





  
  	
      	



	













    


    &lt;img src="https://www.repstatic.it/content/nazionale/img/2020/01/09/165251916-5118c3f2-a3c7-44a6-8245-38b02a74b3ef.jpg" alt="Monaci delle terre nere"&gt;

    
  
  
      Monaci delle terre nere 
  

	





Sul vulcano, così, segnaliamo Monaci delle Terre Nere, un boutique hotel chic e accogliente in cui mobili d'epoca, pezzi di design e oggetti del migliore artigianato creano un unicum dalla grande personalità. Tutt’intorno un’ampia tenuta in cui, insieme a olivi, agrumi e altro, vengono coltivate le vigne da cui proviene il vino della casa, da scoprire con un wine tasting o da gustare insieme alle pietanze proposte nel ristorante Nerello, che non a caso prende nome da uno dei vitigni locali. Ma anche il Cavanera Etnea Resort &amp; Wine, una classica masseria etnea che si staglia fra il verde delle vigne coltivate sulle lave. Gli ospiti possono partecipare a una serie di attività a tema, come i corsi di degustazione e i tour enogastronomici del territorio. E il Wine Resort Villagrande, ottenuto dal restauro di una vecchia e caratteristica struttura, in cui si possono trascorrere vacanze gradevolissime visitando le vigne e degustando i vini prodotti nelle storiche cantine, ma anche facendo escursioni nel territorio del vulcano.




	


	
	
	
	





    
    





  
  	
      	



	













    


    &lt;img src="https://www.repstatic.it/content/nazionale/img/2020/01/09/170247860-6f575e0c-7d6f-47e3-ac22-343ce9097703.jpg" alt="Cantina Gulfi"&gt;

    
  
  
      Cantina Gulfi 
  

	





Spostandoci a sud, in un ambiente totalmente diverso dal punto di vista climatico e pedologico, troviamo il Relais Riofavara, le cui tre suite nascono in stretta relazione con la cantina, tanto che ciascuna di esse è dotata di una selezione di bottiglie da gustare con l'opzione à la carte Sip at a Time oppure Full Harvest Tasting. Sempre negli Iblei si trova la Locanda Gulfi, all'interno dell'omonima cantina, dove, fra le tante proposte per gli ospiti, vi è anche un corso di enogastronomia, per imparare non solo a cucinare i piatti della tradizione locale ma anche ad abbinare correttamente i vini. Corsi di cucina, sviluppati su più giorni, sono fra le proposte più apprezzate del Wine Relais Feudi del Pisciotto di Niscemi. La caratteristica di questa azienda è l’armonia fra ambienti e tecniche e antichi e moderni, per la creazione di vini d’eccellenza.
 



	


	
	
	
	





    
    





  
  	
      	



	













    


    &lt;img src="https://www.repstatic.it/content/nazionale/img/2020/01/09/170019582-959c474e-ef44-4ac3-a794-c7a0e231fa98.jpg" alt="Wine Resort Villagrande"&gt;

    
  
  
      Wine Resort Villagrande 
  

	





La gran parte delle strutture che abbiamo selezionato hanno un cuore antico: una masseria, un baglio agricolo. Il cuore dell’Agriturismo Gigliotto è un’abbazia del'300 oggi al centro di una vasta tenuta, venti ettari dei quali dedicati alla produzione dei vini Gigliotto Tenute  che si possono gustare nel buon ristorante. Anche il cuore del Relais Sant'Anastasia è un’antica abbazia: oggi relais a cinque stelle, è circondata da una tenuta di 65 ettari dove, in regime biologico e biodinamico, si coltivano vigne e olivi. Uno spazio splendido da scoprire passeggiando a piedi, in bicicletta o a cavallo. Siamo nel Parco delle Madonie, una delle aree siciliane dalla maggiore biodiversità. Ai margini dello stesso parco ecco la Tenuta Regaleali, ideale per immergersi nella Sicilia rurale autentica di una volta. Le antiche e splendide strutture di Case Grandi e Case Vecchie sono sede della produzione vinicola dei Tasca d’Almerita ma anche della loro ospitalità. In questa destinazione ideale per soggiorni rilassanti, il tempo trascorre fra passeggiate e lezioni di cucina siciliana nella Anna Tasca Lanza Cooking School, ma anche, naturalmente, tra visite alle vigne e degustazioni. Vacanze rilassanti, a contatto con la natura e con tanto buon cibo e buon bere, sono quelle che si possono vivere anche nel Baglio di Pianetto, a pochi chilometri da Palermo, una struttura dal vago stile moresco al centro di una tenuta in cui si coltivano vini naturali. 



	


	
	
	
	





    
    





  
  	
      	



	













    


    &lt;img src="https://www.repstatic.it/content/nazionale/img/2020/01/09/170952865-d64ec01a-a3b3-497f-ab96-305fe07d6ad8.jpg" alt="La Foresteria"&gt;

    
  
  
      La Foresteria 
  

	






Arriviamo infine alla Sicilia più occidentale. Qui troviamo la Foresteria, il bell'albergo di campagna della famiglia Planeta, fra i principali imprenditori vinicoli siciliani. La pittoresca struttura fra le colline si trova a metà strada fra la costa e l'abitato di Menfi; qui gli ospiti possono prenotare un wine tasting, un minicorso di cucina siciliana, o prendere in prestito le mountain bike per andare alla scoperta del territorio. In zona Trapani, anche questo in bella posizione panoramica, c’è il Baglio Soria Resort &amp; Wine, un antico baglio agricolo fra vigne e oliveti, trasformato in wine resort di grande charme. Alla stessa proprietà fa capo il raffinato residence Calamoni a Favignana, sorto fra le vigne impiantate nel 2009, circa cento anni dopo la scomparsa delle vigne sull’isoletta. Si tratta dell’unico vigneto delle Egadi, ed è possibile scoprirlo insieme agli agronomi dell’azienda.  



    


Un terroir dalla caratteristiche particolari è anche quello su cui vegetano le vigne di malvasia che circondano Capofaro. Siamo a Salina, e le vigne incorniciano quello che è uno dei più bei resort delle Eolie. Qui gli ospiti dei Tasca d’Almerita possono assistere e, volendo, anche partecipare al lavoro nella vigne, passeggiare fra i filari con un sommelier o apprendere i segreti della coltivazione e della vinificazione. Per una vacanza istruttiva e rilassante allo stesso tempo. 

    </content></article>