<?xml version='1.0' encoding='utf-8'?>
<article><type>cartaceo</type><title>Pd, appello alla società  civile: “Respingete  le sirene leghiste”</title><subtitle /><author /><date>16/02/2020</date><content>di Diego Longhin Il Pd mette in guardia la società civile  rispetto alle sirene della Lega. Il richiamo  è del segretario regionale Dem Paolo Furia: dall’assemblea regionale  del Pd risponde al segretario  del Carroccio Salvini e lancia un avviso a avvocati, commercialisti, medici, imprenditori e rappresentanti  delle associazioni di categoria. Figure che potrebbero cadere nella rete della Lega in vista delle comunali  del prossimo anno, tra Torino e Novara.

Alcuni nomi sono già circolati per Torino, come la oncologa pediatra Franca Fagioli, oppure l’imprenditore  dell’acqua e del vino Paolo Damilano,  già spuntato per le regionali di un anno fa. Altre ipotesi si fanno sulla  base della partecipazione alla kermesse  di giovedì scorso al Lingotto, in testa la presidente dell’Ascom Maria  Luisa Coppa che potrebbe essere una buona candidata per la poltrona  di sindaca di Torino. « Non basta una velina civica di centrodestra per fare cambiare pelle alla Lega sottolinea Furia dal palco dello Sporting  Dora - Cari civici non fatevi prendere in giro da Salvini e dal Carrocci.  Perché mentre voi sarete in giro  a stringere mani, a cercare di trasmettere  una sensazione diversa della Lega e dei Fratelli d’Italia, vi nomineranno  sotto il naso un fascista all’Atc di Novara».

Il segretario del Pd prende le difese  del «povero Cirio» rispetto agli attacchi  di Salvini. Già perché il governatore  della Regione è stato accusato  dal leader del Carroccio di dover fare un po’ di più. «Se Cirio ha lavorato  poco non è colpa sua, ma della Lega  e dei Fratelli d’Italia che hanno di fatto bloccato l’attività con cose che nulla avevano a che fare con il Piemonte,  come la richiesta del referendum  per la modifica della legge elettorale  e l’allontanamento zero».

Furia parla anche ai suoi. Sottolinea  la necessità che il Pd, grazie alla propaganda leghista che invita i sindacati  sul palco e parla di lavoro, non venga percepito «come il partito  delle élite» e dove le decisioni vengono  prese dalle élite. Da qui la scelta di aprire l’assemblea con l’intervento  di una Sardina, Alessandro Maffei, portavoce piemontese: « L’apertura  di Zingaretti per noi è stata importante, per cui si è deciso di portare  avanti un lavoro a livello regionale,  aprendoci al dialogo e al confronto  ». Poi è toccato a un esponente  di Fridays for Future, Luca Sardo: «Combattere la crisi climatica significa  ridurre la povertà, il gender gap tra uomo e donna, migliorare la società.  Ecco perché vorrei che tutta la politica mettesse questa questione  sul piatto e la portasse avanti come  priorità » . Sul palco anche Anna Maria Colella, ex responsabile dell’Agenzia Regionale delle Adozioni  del Piemonte, rappresentante del comitato Allontanamento Zero.

© RIPRODUZIONE RISERVATA

k Richiamo Il segretario regionale Pd Paolo Furia. In alto: Sardine in piazza Castello</content></article>