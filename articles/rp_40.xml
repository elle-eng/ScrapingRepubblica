<?xml version='1.0' encoding='utf-8'?>
<article><type>cartaceo</type><title>Pitti Uomo sposa la lotta per il clima  Pinault (Kering): investiremo ancora</title><subtitle /><author /><date>08/01/2020</date><content>di Valeria Strambi È stato Carlo d’Inghilterra in persona  a inaugurare, con un videomessaggio  trasmesso nel Salone dei Cinquecento  di Palazzo Vecchio, l’edizione  numero 97 di Pitti Uomo. Un appello alla sostenibilità, quello lanciato  dal principe del Galles, che rappresenta  un po’ il filo conduttore di un appuntamento che quest’anno è riuscito a coinvolgere più di 1200 marchi della moda in arrivo da tutte le parti del mondo e in mostra alla Fortezza da Basso fino al 10 gennaio.

« I materiali naturali, non provenienti  da combustibili fossili e biodegradabili,  hanno un ruolo importante  da giocare nell’enorme sfida del cambiamento climatico e quindi è fondamentale che l’opinione pubblica  cominci a fare domande minuziose  circa la composizione dei capi d’abbigliamento » ha sottolineato Carlo, intervenuto in veste di patrono  di “ Campaign for Wool” della Woolmark Company, un progetto globale nato nel 2010 per sostenere l’utilizzo della pura lana ottenuta da coltivazioni biologiche, come quelle  che lui stesso mette in pratica nella  sua tenuta di Highgrove, nella contea del Gloucestershire.

Attenzione al rispetto dell’ambiente  anche da parte del sindaco di Firenze, Dario Nardella, che ha proposto  la firma di un patto tra sindaci e imprenditori del settore sulla crescita  sostenibile: « La moda non fa della sostenibilità una moda, ma la trasforma in un modo di pensare e produrre completamente diverso dal passato. La sfida è emozionante e anche vitale, per questo le città devono  diventare alleate in questo progetto  ». Il sindaco, dopo aver annunciato  che al termine di questa edizione  di Pitti cominceranno i lavori di restauro delle mura della Fortezza da Basso, ha anche fatto sapere che, con l’appoggio della Regione Toscana,  proseguirà «la fusione tra Firenze  Fiera e Pitti Immagine » con l’obiettivo  di dare un rilievo ancora più forte a tutto il comparto fieristico  e congressuale.

Di «futuri incentivi e sconti per le imprese della moda che faranno scelte sostenibili o che punteranno all’internazionalizzazione » ha invece  parlato il sottosegretario agli Affari esteri Ivan Scalfarotto. Dopo aver ribadito l’importanza degli scambi e del libero mercato, il sottosegretario  ha evidenziato il ruolo di una città  come Firenze: « Quando vendiamo  un capo di abbigliamento Made in Italy fatto dalle nostre maestranze  noi in realtà vendiamo l’esperienza  italiana. Chi vuole acquistare Made  in Italy vuole acquistare non soltanto  un vestito, o il cibo, o il vino o un macchinario ma vuole acquistare un’esperienza intera».

Elogio alle maestranze anche da parte di Francois Henri Pinault, presidente  e amministratore delegato di Kering, che ieri, sempre a Palazzo Vecchio, ha ricevuto il Fiorino d’oro dal sindaco Nardella. «Non vedo l’ora  di continuare a investire e contribuire  allo sviluppo di questa straordinaria  città - ha affermato Pinault, numero uno del gruppo proprietario  della maison Gucci e di Richard Ginori - Ci troviamo in una terra di abbondanza di talenti creativi e di competenze tramandate nel tempo. Per questo più sviluppiamo i nostri brand, più investiremo in Italia e in particolar modo a Firenze. Quando vendiamo Gucci vendiamo un pezzo  di Italia, di “ italian way of life”, e anche un pezzo di Firenze, quindi è molto importante mantenere un legame  molto forte con il territorio».

© RIPRODUZIONE RISERVATA

k Il riconoscimento Francois Henri Pinault al suo arrivo in Palazzo Vecchio per la consegna del Fiorino d’oro

Stravaganze

Ieri a Firenze ha aperto la 97ª edizione di Pitti Uomo, la manifestazione dedicata alle nuove tendenze maschili della moda</content></article>