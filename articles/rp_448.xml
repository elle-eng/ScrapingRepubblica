<?xml version='1.0' encoding='utf-8'?>
<article><type>cartaceo</type><title>"Giacomo, sorridi ancora" così Mura ricordò Bulgarelli</title><subtitle /><author /><date>22/03/2020</date><content>di Gianni Mura Se i ricordi si misurano con le assenze  e le presenze, bisogna dire che Giacomo Bulgarelli è stato molto amato. Ma questo si sapeva già. Pure, fa un certo effetto guardare  il parcheggio pieno di auto e le facce, famose e no. Non stiamo sotto le Due Torri, non è una cerimonia  ufficiale voluta dal Bologna,  ma stiamo in un paesino, San Pietro in Casale, dove a Giacomo si intitola lo stadio e dove poi si giocherà,  sotto la pioggia, un triangolare  tra vecchie glorie, con tanto di infortunato (Signori).

L’organizzazione è curata da un gruppo di amici di Bulgarelli, che a San Pietro ha vissuto una dozzina  d’anni e della Bassa amava tutto,  anche la nebbia. Capello arriva da Londra, Rivera e Zoff ( mica è facile  spostarlo, il portierone) da Roma.

E poi ci sono Antognoni, De Sisti,  Suarez, Lodetti, Pivatelli, Pecci,  Orlando, Pagliuca, Agnolin, Di Vaio il capitano di oggi, Pavinato dell’altro ieri, e quelli del Bologna-  scudetto (Pascutti, Perani, Fogli)  e quelli del Bologna senza (Maifredi, il mitico Villa, Savoldi, Ghetti).

Ci sono quelli venuti da Ferrara ( G. B. Fabbri, Bozzao, Pasetti), da Cesena (Cera), da Verona (Mascetti,  Fanna e Volpati). C’è Carla, moglie  di Giacomo, e i figli che hanno tutti gli stessi occhi suoi ( uno anche  il naso). C’è la figlia del maestro, Clorinda Bernardini. C’è qualche giornalista che non ha voglia  di scoop.

C’è, nella piccola palestra, il riassunto d’una carriera, che sarebbe  pomposo definire museo. C’è un pallone tutto di cuoio, senza  scritte. C’è una maglia azzurra della nazionale, di lana pesante, solo lo scudetto tricolore dalla parte  del cuore e il numero dietro. C’è, nelle foto, un bambino, un ragazzo,  un uomo sempre con la scriminatura  dalla stessa parte (il cambio  di look usava poco, allora, anche  perché non si sapeva che cavolo  fosse il look).

Nelle ultime foto c’è un uomo mangiato dalla malattia, ma ancora  capace di sorridere, e in Giacomo  prima delle labbra sorridevano  gli occhi.

Sospetto che ci sia il suo zampino  nel mutamento climatico. Forte  del vecchio slogan "così si gioca solo in Paradiso" scommetto che Giacomo avrà chiesto un favore in alto loco: vento gelido, nuvole e poi acqua.

Riuniti a centrocampo, dovevano  parlare in cinquanta, ci sono riusciti in sette. Meno rischi di retorica.  E una cosa chiarissima per tutti: la presenza valeva più di un discorsetto, la presenza era un atto  d’amore, era un fiore e una stretta  di mano.

Si va via pensando che una giornata  così è un mezzo miracolo, eppure  tutto è parso assolutamente normale.

© RIPRODUZIONE RISERVATA

k Bulgarelli Un ritratto del campione scomparso a 68 anni nel febbraio 2009</content></article>