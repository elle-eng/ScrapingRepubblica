<?xml version='1.0' encoding='utf-8'?>
<article><type>cartaceo</type><title>La medusa  di Marion “Inafferrabile come la poesia”</title><subtitle /><author /><date>14/02/2020</date><content>di Fulvio Paloscia Sembra impossibile che una scrittrice  dalla voce piccola e timida, riconosca  la medusa come simbolo del proprio pensiero. La tremenda Gorgone  che, nel mito, impietrisce con lo sguardo. Ma anche l’animale « trasparente  e inafferabile come la poesia,  che esiste solo nella mente del lettore » . Alla creatura di gelatina e veleno Marion Poschmann — vincitrice  del premio internazionale Ceppo  poesia Piero Bigongiari — dedica la sua lectio magistralis oggi alle 16 nella sala del consiglio regionale nell’ambito dell’evento pistoiese presieduto da Paolo Iacuzzi, che domani  inconterà la scrittrice e poetessa  tedesca ( classe 1968) alle 10 alla  Biblioteca San Giorgio a Pistoia. Una lectio che ha tutta l’aria d’essere  l’esorcismo di un’ossessione. L’isola  dei pini, ad esempio: l’ultimo romanzo,  edito in Italia da Bompiani con la traduzione di Dario Borso ( e nella short list dello straprestigioso Man Booker Prize), è la storia dell’improvvisa fuga di un uomo in Giappone dopo aver sognato il tradimento  della moglie. La mattina, al risveglio dall’incubo, osservandola,  vede il viso di lei avvolto dai tentacoli,  proprio come una medusa. Ma il vero adulterio, per Gilbert, arriva  dalla vita, dal lavoro: e allora la partenza precipitosa per l’oriente, dove gli sarà compagno un aspirante  suicida e un volume di Basho, maestro degli haiku. « La medusa mi affascina perché sguscia via e brucia come la verità, che non può essere mai carpita e che è la domanda  sostanziale del poeta » .

Ma l’animale urticante ( aggettivo perfetto per la scrittura della Poschmann,  caustica e lirica) è anche simbolo  del cambiamento climatico: «Più c’è disequilibrio, più questi animali  si diffondono. Resistenti ai veleni  gettati nel mare, si attaccano a substrati artificiali immersi nel mare  per poi moltiplicarsi a velocità esponenziale, dimorano nella plastica  che è simile al loro aspetto. E unite in grappoli, potrebbero bloccare  l’attività di una centrale nucleare  » . La letteratura, la scrittura possono avere la stessa forza? « Già, un’altra grande domanda — s’interroga  la scrittrice — anche se la letteratura  è un mezzo morbido, io sono convinta che possa fare qualcosa. Una voce è inutile perché fragile, schiacciabile. Tante voci unite insieme,  invece, possono travolgere » . Ma la natura in Marion Poschmann è molto più di una bandiera strappata  a Greta Thunberg. È una presenza  irrinunciabile dove si perde non solo lo sguardo: « C’è la natura che ci circonda — specchio del rapporto tra gli uomini — e quella interiore, cioè il sentire noi stessi come parte della natura. Da queste due possibilità  e dalla relazione soggetto-oggetto  la letteratura trae una grande forza,  come ci ha insegnato il Romanticismo.  Ho sempre pensato che nei parchi, nei giardini si rispecchiano le stratificazioni storiche di una città » .

Temi ricorrenti rimbalzano dai romanzi alle liriche ( Del Vecchio ha pubblicato la prima antologia poetica, Paesaggi in prestito, che l’autrice  presenta sempre a Pistoia domani,  allo Spazio di via dell’Ospizio, alle 18). Come i relitti della storia che agiscono sul presente. Come lo sguardo: « Sono una persona visiva, i miei versi partono sempre dall’osservazione  del vago, per poi renderlo  sempre più preciso » . Come la trasformazione  di quell’oggetto indefinito,  minimo, insignificante, buffo, in un varco verso l’altrove: uno scarto  presente anche nell’Isola dei pini il cui protagonista è uno studioso universitario della barba, « argomento  quotidiano e assurdo, ma per Gilbert serissimo visto che indaga  la rappresentazione della barba nell’immagine pittorica di Dio: è la nuvola che nasconde l’Altissimo, ma è anche simbolo della saggezza a cui Gilbert aspira. La barba era portata dagli antichi poeti e dai pellegrini, da chi cercava l’illuminazione  nella natura » . E, ancora, come l’ossessione per il Giappone: « È il Paese degli estremi. Ordine, puntua-lità,  ma la perfezione esercita pressione  sul singolo. Yosa, il compagno di viaggio di Gilbert, è il risultato di questo meccanismo, e infatti aspira al suicidio. Anche la fuga di Gilbert somiglia ad un suicidio: interiore, dell’ego » .

A cucire le due anime di Marion Poschmann — i versi, la prosa — il filo  sottile ma tenace del dubbio: «Cosa  è la realtà? Esiste? Come muta la percezione del mondo, o di quello che noi riteniamo sia il mondo? » . E l’ironia: «Amo trattare argomenti seri  — la fuga di due uomini da una crisi  alla ricerca dell’illuminazione attraverso  la natura — senza renderli schiaccianti. L’ironia è il mezzo per creare distanza, distacco » .

© RIPRODUZIONE RISERVATA</content></article>