<?xml version='1.0' encoding='utf-8'?>
<article><type>digitale</type><title>La lettera di Greta e degli attivisti all'Ue: "Questa legge sul clima è una resa. Non ve lo permetteremo"</title><subtitle /><author>
			
				di GRETA THUNBERG, LUIZA NEUBAUER, ADELAIDE CHARLIER E ARUNA DE WEVER 
			
		</author><date>05 Marzo 2020</date><content>
        QUALSIASI legge o politica sul clima che non poggi sulle migliori conoscenze scientifiche disponibili al momento o che non includa a livello globale l'aspetto dell'equità e della giustizia climatica – principi alla base dell'accordo di Parigi – farà più male che bene. Il messaggio che una legge del genere trasmetterebbe con forza sarebbe che si stanno adottando misure reali e sufficienti, quando nella realtà non è così.

Suggerirebbe, inoltre, che voi, i nostri governanti eletti, comprendiate appieno la situazione nella quale ci troviamo e che si possa "rimediare alla crisi del clima" mantenendo gli attuali sistemi senza alcun sacrificio. Il fatto è che non si vede traccia ovunque si guardi di una consapevolezza o delle misure politicche necessarie. Attraversiamo una crisi che non è mai stata considerata una crisi. È da più di un anno e mezzo che sacrifichiamo la nostra istruzione e protestiamo contro la vostra inazione. Lo scorso settembre siamo scesi in piazza in 7,5 milioni in tutto il mondo per chiedervi di darci un futuro sicuro unendo le forze dietro la guida della comunità scientifica. Chiaramente era chiedere troppo.

I limiti alle emissioni di anidride carbonica (CO2), anche se continuano a essere abbassati, rispondono in ogni caso alle migliori conoscenze scientifiche sul clima di cui disponiamo in questo momento. Per quanto siano insufficienti, rappresentano probabilmente la più esatta tabella di marcia che abbiamo per salvaguardare per il futuro le condizioni di vita del genere umano. Eppure, sono totalmente ignorati dai responsabili politici, dai media e da chi detiene il potere. Ciò deve cambiare a partire da questo minuto.

Nessun piano, politica o impegno sarà neppure vicino a sufficiente finché continueremo a ignorare i limiti per la CO2 che dobbiamo rispettare oggi. "Emissioni zero nette entro il 2050" equivale a dire resa. Vuol dire arrendersi. Non abbiamo solo bisogno di obiettivi per il 2030 o il 2050: ne abbiamo bisogno soprattutto per il 2020 e per ogni mese e anno a venire. Gli obiettivi di emissioni zero distanti nel tempo non significheranno assolutamente nulla se continueremo a ignorare i limiti per la CO2 cui dobbiamo attenerci oggi, e non in un futuro lontano. Se le emissioni resteranno elevate al livello attuale, anche solo per pochi anni, la quantità di CO2 che possiamo teoricamente permetterci di emettere rispettandoli sarà presto completamente esaurita.

Fino a quando non disporremo di tecnologie che ridurranno a zero le emissioni su vasta scala, bisognerà che dimentichiamo concetti quali “zero emissioni nette“ o "livello di CO2 neutro". Quello che ci serve è lo zero reale. Se intendete assolvere gli impegni sottoscritti nell'Accordo di Parigi, le emissioni dovranno a un certo punto azzerarsi, e la scienza ci dice che questo processo deve – drasticamente – iniziare oggi. Poiché le tecnologie che dovrebbero azzerare le emissioni, e in cui riponete tutta la vostra fiducia, non esistono oggi su vasta scala, dobbiamo semplicemente smettere di fare certe cose. Anche se ciò significa cambiare la nostra economia.

Questa è la scomoda verità alla quale non potete sottrarvi, non importa quanto vogliate o vi sforziate di ignorarla – e più a lungo la eviterete, più grande sarà il vostro tradimento delle generazioni future. Un'idea molto diffusa tra i nostri leader politici è l’obiettivo di ridurre le emissioni di metà entro il 2030. Ricordiamolo tuttavia ancora una volta: l’obiettivo di mantenere l’aumento globale della temperatura media sotto l'1,5° C, secondo le indicazioni dell'Ipcc (Tavolo intergovernativo sul cambiamento climatico) ha una probabilità di avverarsi del solo 50 per cento. E questa esile probabilità non include gli effetti di ritorno, i picchi non lineari e il riscaldamento aggiuntivo insito nel pericoloso inquinamento atmosferico.

Include invece, questo sì, la previsione che le generazioni future riusciranno in qualche modo ad aspirare sottraendo all’atmosfera centinaia di miliardi di tonnellate di CO2 con tecnologie che potrebbero non arrivare mai a essere disponibili massicciamente e, sicuramente, non entro tempi che rispetterebbero quelli dell’Accordo di Parigi. Poiché i limiti di cui parliamo sono riferiti a tutto il mondo, non è incluso in alcun modo l’essenziale aspetto dell'equità. In altre parole, se la Ue si desse quest’obiettivo già fragile, la riduzione da ottenere dovrebbe essere molto superiore al 50 per cento entro il 2030: per compensare i Paesi in via di sviluppo che devono avere un margine per innalzare il livello di vita dei propri cittadini. Questo è ciò che dice con chiarezza l'accordo di Parigi, questo è ciò che avete sottoscritto.
Anche un bambino capisce che affidarsi a queste probabilità incerte rappresenta un alto rischio. Noi, intendendo i giovani che dovranno convivere con le conseguenze di questa crisi che non abbiamo creato, lo consideriamo inaccettabile. Ci rifiutiamo di affidarci a queste probabilità.

La probabilità più alta che abbiamo di mantenerci al di sotto di 1,5° C di aumento globale della temperatura media come indicato dall'IPCC, è del 67 per cento. Perché sia realistica, il limite delle emissioni che possiamo emettere globalmente è di 340 Gt di CO2. Se le attività degli uomini si mantenessero all’attuale livello, questo margine sarà esaurito entro i prossimi otto anni circa. Si ricordi, inoltre, che i rischi aggiuntivi inerenti al limite del 50 per cento – da effetti di ritorno e da picchi non lineari, oltre al fatto che non si sta considerando la questione dell’equità – rendono questa ipotesi tutt’altro che sicura. I limiti alle emissioni non sono oggi parte integrante della politica, né sono divulgati dai mezzi di comunicazione importanti, ma vi vediamo impegnati a definire leggi e politiche – ignorandoli del tutto ancora una volta.

Pretendere che le vostre politiche, che non tengono conto delle conclusioni della scienza, in qualche modo risolveranno la più grande crisi che l'umanità abbia mai affrontato; pretendere che una legge che non vincola nessuno sia una legge; pretendere di poter continuare a costruire e finanziare nuove infrastrutture per i combustibili fossili non impedendo al tempo stesso che sfuggano a ogni controllo disastrose deforestazioni "verdi"; pretendere che ignorare l'aspetto dell'equità e della giustizia climatica a livello globale non metta a rischio l'intero Accordo di Parigi; pretendere che parole vuote facciano sparire l'emergenza: è un’arroganza che deve finire. Non ci soddisferà niente che sia meno del percorso definito dalla scienza, che è quello che ci offre le maggiori probabilità di salvaguardare delle future condizioni di vita per l'umanità e per la vita sulla Terra così come la conosciamo. Ogni altra cosa è arrendersi. Questa legge sul clima è una resa – perché la natura non contratta e non si possono “fare compromessi” con la fisica. Non vi permetteremo di arrendervi sul nostro futuro.

Fino a quando non lo prenderete sul serio, resteremo qui nelle piazze. Fino a quando non lo prenderete sul serio, continueremo a ripetere ciò che dice la scienza. Fino a quando non lo prenderete sul serio, vi diremo di tornare a casa, studiarvi i fatti e ripresentarvi quando avrete fatto i compiti. Poi vi chiederemo di fare ciò per cui vi abbiamo eletto: guidarci.
 
Traduzione di Marina Parada

 
 
 
    </content></article>