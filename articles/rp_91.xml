<?xml version='1.0' encoding='utf-8'?>
<article><type>cartaceo</type><title>Hidalgo si ricandida  “Farò di Parigi un’oasi ecologica”</title><subtitle /><author /><date>14/01/2020</date><content>PARIGI — Per la sua ricandidatura alla  guida della Ville Lumière ha scelto  uno slogan ambientalista: “Parigi respira”. Anne Hidalgo, 60 anni, origini  andaluse, ha confermato di voler  correre per un nuovo mandato in vista delle elezioni di marzo. La socialista,  prima donna a entrare all’Hotel de Ville, che ha governato con Verdi e comunisti, ha già puntato  molto sull’ambiente. Ex presidente  del gruppo C40, rete mondiale di città che vogliono lottare contro il riscaldamento  climatico, durante i 5 anni di mandato ha varato misure anche impopolari per diminuire le auto in circolazione nella capitale, a cominciare dalla chiusura del traffico  lungo le banchine della Senna.

Nel suo programma elettorale promette di proseguire la lotta contro  le automobili. Dopo aver in parte pedonalizzato alcune piazze della capitale, come Bastille e Nation, la sindaca promette di “liberare” dal traffico altri luoghi simbolo, da place  de la Concorde a place de l’Etoile. Hidalgo vuole anche vietare le macchine  diesel entro il 2024 e creare zone  a circolazione limitata nei primi 4 arrondissement di Parigi, ispirandosi  a quanto già fatto in alcune città  italiane. La capitale, nelle intenzioni  di Hidalgo, dovrebbe diventare  “100% ciclabile”. La sindaca ha cominciato  a sviluppare una rete di piste  ciclabili, con l’obiettivo di arrivare  fino a mille chilometri di percorsi dedicati alle due ruote. Molto impegnata  sui temi sociali, nel programma  Hidalgo ha inserito la costruzione  di case popolari e un referendum su Airbnb, con la proposta di diminuire  gli affitti stagionali. La sua rielezione  è tutt’altro che scontata. Ma l’attuale sindaca può contare sulla divisione dei suoi rivali, a cominciare  dal partito di Macron che ha scelto  come candidato l’ex portavoce del governo, Benjamin Griveaux, sfidato  da un altro candidato dissidente,  il matematico Cédric Villani.

©RIPRODUZIONE RISERVATA</content></article>