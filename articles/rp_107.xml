<?xml version='1.0' encoding='utf-8'?>
<article><type>cartaceo</type><title>Napoli, la tassa occulta per parcheggiare l’auto</title><subtitle /><author /><date>17/01/2020</date><content>di Giantomaso De Matteis

Per uno che vive a Napoli la macchina è diventata una fonte di costo molto più elevata che in altre città. E questo, non solo per la tassa di possesso o per l’assicurazione, quanto per il costo dei parcheggi che ha raggiunto ormai quote insostenibili. In alcune zone del centro un garage arriva a 6 euro /ora che per uno che è costretto ad usare l’auto ogni giorno raggiunge cifre dell’ordine di alcune migliaia di euro all’anno. Questa anomalia dovrebbe essere oggetto di attenzione da parte delle autorità locali anche perché nella nostra città sono praticamente assenti spazi pubblici destinati al parcheggio gratuito, come previsto dalla legge, ed esistono solo strisce blu a pagamento che sono una notevole fonte di reddito per il Comune. Tra l’altro i posti destinati ai residenti rappresentano una vera e propria iniquità, sia perché non tutte le zone della città ne possono disporre sia perché spesso sono occupati da auto che non si muovono da anni, destinate perciò non alla sosta ma alla rottamazione. Come si vede si tratta di una materia che avrebbe bisogno di una profonda razionalizzazione se si vogliono alleggerire i cittadini di un onere che è diventato un vera e propria tassa occulta.

Delio Lomaglio - Napoli È proprio così. Da una parte la  militarizzazione delle strade della città dove i parcheggiatori abusivi la fanno da padroni imponendo gabelle a loro piacimento.

Dall’altra l’assenza di spazi pubblici destinati alla sosta gratuita o strisce blu comunali care o inutilizzabili. In mezzo il cittadino comune che ha la peggio: negati i suoi diritti e con il portafogli più leggero.

Oggi Sant’Antonio i giorni si allungano

Adriano Mazzarella - Napoli

Oggi 17 gennaio si celebra Sant’Antonio abate, un eremita vissuto nel III secolo d.C. che non ha nulla a che vedere con il più famoso Sant’Antonio da Padova che si celebra il 13 giugno. Al Sud è più conosciuto come Sant’Antuono per distinguerlo dal Santo di Padova. È venerato in tutta Italia come protettore degli animali, in particolare del maiale e guaritore dal fuoco di Sant’Antonio, il famoso herpes zoster, causato dal virus della varicella e che all’epoca veniva curato proprio con il grasso di maiale. Ma la festività di Sant’Antonio ha una valenza meteo-climatica molto importante. In tutta Italia nella notte del 17 gennaio c’è la tradizione di accendere i falò (chiamati focarazzi). I falò dovevano essere rumorosi e scoppiettanti e bruciare con fiamme molto alte per risvegliare il Sole, aiutarlo a sollevarsi e procedere così più velocemente verso la primavera. Il 17 gennaio cade nel cuore dell’inverno quando però la luce del giorno incomincia a crescere in maniera esponenziale.

Non a caso un proverbio recita: "A S. Lucia un passo di gallina, a Natale un passo di cane e a Sant’Antonio un passo di bue" ad indicare il progressivo allungamento delle giornate.

Lettere

Via dei Mille, 16  80121  Napoli E-mail

Per scrivere alla redazione  napoli @repubblica.it</content></article>