<?xml version='1.0' encoding='utf-8'?>
<article><type>cartaceo</type><title>Dall’ecomostro di Viù agli ex impianti olimpici  Il dossier denuncia</title><subtitle /><author /><date>07/03/2020</date><content>C’è il Piemonte nel meglio e nel peggio  del turismo invernale in montagna  secondo Legambiente. Il report " Nevediversa 2020" dell’associazione  racconta di impianti di risalita dismessi  da anni e diventati ruderi, ma anche di fondi pubblici che continuano  a essere investiti per tenere in piedi comprensori che ormai si fondano solo sulla neve artificiale. Solo il denaro sta frenando le conseguenze  del cambiamento climatico: «Attualmente è il pubblico a coprire la maggior parte dei costi – si legge nel report - Per fare un esempio le stazioni olimpiche dichiarano che il 60 per cento delle spese per il solo innevamento artificiale è coperto da fondi pubblici, a fronte di risicatissimi  investimenti per il turismo invernale soft che ha scelto di sopravvivere  senza impianti».

A finire nel mirino di Legambiente  c’è Tornetti di Viù, nel Torinese: « Tra i tanti casi simbolo c’è l’ecomostro  dell’Alpe Bianca, chiuso dal 1994 e frutto di una speculazione sbagliata – scrivono gli autori – E poi lo stadio del salto con gli sci a Pragelato  e la pista da bob di Cesana, entrambi  eredità dei fasti delle Olimpiadi  2006 e oggi ambedue chiusi » . Dei 348 impianti in sofferenza individuati  in Italia quelli valdostani sono 8: 6 dismessi e due temporaneamente  chiusi, ma nel caso del col de Joux, a Saint Vincent, la riapertura non è all’orizzonte: «L’impianto è sospeso, come gli altri due del comprensorio,  una sciovia e un tapis roulant  e la seggiovia deve essere sottoposta  ad una revisione del costo di 600mila euro. Spesa ritenuta insostenibile,  anche perché vista la bassa quota si scia pochi giorni l’anno». In Piemonte invece gli impianti segnalati  sono 40: 21 dismessi, 11 temporaneamente  chiusi e 9 in « accanimento  terapeutico», cioè che «ancora sopravvivono con forti iniezioni di denaro pubblico » . Tra questi c’è ad esempio Garessio 2000: « All’apertura  si susseguono vari fallimenti  tra il 1990 e il 1997. Riapre dal 2001 fino al 2012, ma anche la società Marachella  Group che è subentrata fallisce  nel 2014. Dopo 3 anni di fermo c’è una riapertura parziale nel 2017. Un altro esempio di impianto a rischio  anche per mancanza di neve».

A spiegare la situazione è Vanda Bonardo, responsabile nazionale Alpi  Legambiente: « Negli anni del boom economico i territori hanno localizzato  impianti spesso in aree non idonee alla pratica sciistica, anche  a quote molto basse – racconta -Negli anni Sessanta non si era consapevoli  di cosa sarebbe accaduto in fatto di cambiamento climatico, ma anche ora che lo stiamo vivendo manca una strategia per una industria  importante che merita una programmazione  sia da parte del pubblico  che del privato». Legambiente non nega il ruolo dello sci alpino per l’economia montana, «è stato importantissimo  », ma invita a ripensare il turismo: «Non dico non si possa spingersi  più in alto per cercare la neve, ma sono ambienti sensibili e unici – ragiona Bonardo - Appesantirli troppo  è rischioso. Penso al collegamento  che si vuol fare da Cervinia a Gressoney,  noi siamo contrari perché rischia  di snaturare per sempre quelle  valli». — j.r.

© RIPRODUZIONE RISERVATA

k All’indice Sopra: l’impianto del trampolino a Pragelato e l’ecomostro "Alpe Bianca" costruito a Viù</content></article>