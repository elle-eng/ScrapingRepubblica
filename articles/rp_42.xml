<?xml version='1.0' encoding='utf-8'?>
<article><type>cartaceo</type><title>“Ma lo stop al traffico è una misura tampone  Ci aiuterà l’elettrico”</title><subtitle /><author /><date>08/01/2020</date><content>ROMA — «Lo sappiamo benissimo, quel che dovremmo fare. E invece continuiamo a fermare il traffico quando non ci sono più alternative.

Ma in zone come la Pianura Padana, e con un meteo come quello attuale, pensare di risolvere il problema dell’inquinamento in questa maniera è come cercare di svuotare l’oceano con un cucchiaino».

Nicola Pirrone, 59 anni, ingegnere e docente di scienze ambientali all’università del Michigan, ha presieduto per dieci anni l’Istituto sull’inquinamento atmosferico del Cnr, di cui resta dirigente di ricerca.

«E ogni anno, puntuale come un orologio, arriva il momento in cui il meteo si fissa sul bello, lo smog supera i limiti e gli amministratori bloccano il traffico».

E cos’è che bisognerebbe fare?

«Sostituire gli autobus più vecchi e inquinanti con mezzi elettrici o almeno a metano. Poi gradualmente passare all’elettrico in tutto il trasporto. Lo sappiamo benissimo, ce lo ripetiamo a ogni convegno. E le tecnologie esistono, non c’è bisogno di inventare nulla. Ma poi, di fronte a un investimento di lungo periodo, gli amministratori non agiscono».

Ci sono però esempi di comuni virtuosi.

«È vero. Milano è solo la più grande, fra le città che si stanno dando da fare per rendere il trasporto pubblico più efficiente e pulito. Ma gli sforzi sono a macchia di leopardo.

Passare a una nuova forma di economia più vicina all’ambiente richiede investimenti. E un paese che non cresce, come il nostro, difficilmente può permettersi un cambio di marcia di questo tipo».

Ma rispetto al passato, nel complesso, l’aria migliora o peggiora?

«È migliorata negli ultimi dieci anni.

Le caldaie non funzionano più a gasolio ma a metano. I motori delle auto diventano sempre più efficienti. Spesso però i progressi vanno a braccetto con il reddito. Nelle zone più povere del Paese abbiamo ancora un parco auto vecchio e inquinante.

E i diesel restano una quota significativa dei nostri veicoli. In più dobbiamo considerare che l’Italia è penalizzata dalla geografia. Ci sono situazioni meteorologiche di alta pressione in cui l’aria ristagna per giorni e giorni. È giocoforza che i limiti dello smog vengano superati anche di 8 volte per le Pm10, come stiamo vedendo in questi giorni».

Il cambiamento climatico gioca un ruolo nell’inquinamento cittadino?

«Non direttamente, però può favorire condizioni meteo anomale, con periodi di stasi e alta pressione.

Come la lunga fase di bel tempo e scarsa ventilazione che stiamo vivendo ora».

Quali sono le altre cause della crisi dello smog?

«Soprattutto in pianura padana ci sono allevamento e coltivazioni intensive, fonte di composti organici volatili e composti azotati. Negli ultimi anni poi c’è stato un ritorno a pellet e legna per il riscaldamento domestico, soprattutto in provincia.

In alcune zone le emissioni di particolato da stufe e camini rappresentano oltre il 30% delle concentrazioni di Pm10. Ancora una volta sono metodi di riscaldamento scelti perché più economici. E ancora una volta sono più diffusi al centro-nord, Pianura Padana inclusa».

In attesa degli investimenti sul trasporto pulito cosa dovremmo fare?

«È chiaro che in situazioni di emergenza fermare il traffico resta l’unica scelta per gli amministratori, che rischierebbero la procedura di infrazione superando i limiti di legge troppo spesso. Se si è fortunati e arriva un po’ di vento, i livelli scenderanno in un paio di giorni. Ma stiamo parlando di una situazione pensata per le emergenze che invece è diventata routine.

Faremmo bene a indossare le mascherine?

«In Asia sono ormai la norma. Da noi non c’è ancora la cultura, ma quelle con i filtri, che proteggono anche dalle Pm1, per chi ha determinate malattie potrebbero essere utili».

f

g

NICOLA PIRRONE

ricercatore e docente</content></article>