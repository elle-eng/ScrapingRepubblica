<?xml version='1.0' encoding='utf-8'?>
<article><type>cartaceo</type><title /><subtitle /><author /><date>24/02/2020</date><content>di Enrico Sisti Autoritratto: «Sono certo che la mia sia l’ultima generazione disponibile per cambiare il mondo e difenderlo dalla minaccie vere, che tutti vedono, come il cambiamento climatico, e tutti (o quasi) per un motivo o per l’altro fanno finta di niente perché i potenti sguazzano tra le disgrazie degli ultimi, qualcuno ci gode, altri si arricchiscono. Penso positivo, canto positivo, sogno la luce perché sono nato così e non posso farci niente. Direi per fortuna. E credo nel futuro perché a volte, là fuori, l’aria è così tetra che l’unico antidoto per ridare forza alle parole giuste e addolcire gli animi è il rimedio più antico del mondo e forse il più umano: la speranza. E’ il calore a dare vita, il calore che passa da una persona all’altra attraverso un abbraccio o una canzone. Ma bisogna rimboccarsi le maniche e farlo anche presto, tornare a confrontarci. La politica degli ultimi anni ci ha indicato la direzione: sì, ma quella da non prendere. Nessuno ascolta più, non ve ne siete accorti? Viviamo nell’epoca delle sentenze. E si litiga, si litiga e basta. Delle Sardine mi piace questo: che ascoltano prima ancora di parlare».

Leo Gassmann, vincitore di Sanremo Giovani con Vai bene così, ispirata a una canzone di Johnny Clegg e a Mandela, ha 21 anni ed è cresciuto in fretta ma senza perdere di vista la propria adolescenza, appena lasciata, e la famiglia, lasciata da poco anche quella: «Sono legatissimo a mamma e papà. Da papà Alessandro e da nonno Vittorio ho preso la determinazione o quella che chiamano tigna, da mamma Sabrina la dolcezza, la temperanza e l’equilibrio».

Però adesso vive da solo.

«A casa stavo benissimo, vivevo in centro, vicino Campo de’ Fiori. Ma volevo una sfida e a 20 anni il "vado a vivere da solo" resta una sfida. E adesso mi piace così, adoro rispettare i miei ritmi, comprarmi da mangiare, cucinarmi, lavare i piatti o lasciare una tazza sporca.

Andando via di casa ho scoperto una serenità senza attriti col passato. E ho cominciato a vedere Roma come non l’avevo mai vista né forse immaginata: di notte.

Ancora adesso, soprattutto nel weekend, esco a piedi o da solo e cammino o vado in bicicletta.

Roma di notte ti toglie il fiato, quando è vuota è densa, sembra più grande ma in realtà è più piccola.

E dove se ne va a zonzo?

«Ho il mio giro preferito, che partire da Prati, dove attualmente vivo, toccare Piazza Navona, Pantheon, Via del Corso e poi su da Trinità dei Monti fino al Pincio e infine riscendere a Piazza del Popolo. Mi perdo puntualmente e soprattutto completamente. E non c’è una sola notte che sia uguale all’altra. Roma ha qualcosa di sacro, quand’è notte. Sta lì senza rumori.

Come una chiesa scoperta. Lo diceva anche Pasolini, credo, che Roma ha qualcosa che fa pensare all’infinito. Quanto aveva ragione...».

Perché a X Factor?

«Mi resi conto che la vita aveva cominciato ad andarmi un po’ stretta. Ok gli amici. Nulla da eccepire. Eppure qualcosa non andava., non andava più. Era come se avessero smesso di capirmi. Loro più attaccati al "qui e ora" e se vogliamo al cazzeggio, cose tipo discoteca, sballi. Io più riflessivo, malinconico. Al primo anno di Università (alla John Cabot Leo studia comunicazione, arte e psicologia, ndr) pensai: ma fossi strano davvero? Uno dei miei più cari amici un bel giorno mi guardò dritto negli occhi e disse: "Con quel tuo carattere buonista non realizzarei mai i tuoi sogni". Che in pratica voleva dire: Leo, tu così non vai da nessuna parte!».

E lei come reagi?

«Era chiaramente un messaggio da decodificare e insieme un passaggio obbligato. Anziché deprimermi o continuare a farmi domande sulla mia condizione o sulla crisi di un’amicizia, una mattina mi svegliai e andai a fare la fila per i provini di X Factor, dodici ore ad aspettare. Ero uno dei tanti.

E partivo da zero. Uno zero pieno di promesse però».

Ma non ha mai pensato di recitare come suo padre e suo nonno?

«Non che non ci abbia pensato. E qualcosina ho pure fatto (un piccolo spettacolo contro il bullismo di cui sono ancora molto orgoglioso). Ho vissuto nei teatri, ho imparato a riconoscere l’odore del legno e una volta ho pure dormito sul palcoscenico. Ma è la musica che gira dentro di me, non la recitazione. E nonostante la storia della mia famiglia, ho mangiato più musica che cinema o teatro. Per me la musica è ovunque, a cominciare dalle canzoni, per me "formative", di Jamiroquai e Neffa.

Per Neffa fatemi spendere una parola: è uno dei più sottovalutati degli ultimi vent’anni».

Ed eccoci al Leo cantautore.

«Decidere di diventare musicista è stata una novità in famiglia perché a dirla tutta né mio padre né mio nonno hanno deciso di diventare attori: loro sono nati attori».

Un artista italiano che la ispira?

«Ne cito due: Dalla e Jovanotti. Per quel loro meraviglioso impasto tra lingua italiana, ritmo e contesto armonico. Ma c’è anche un’altra persona che m’ispira e non è musicista...».

Chi è...

«Giovanna Pini, la presidente del "Centro Nazionale contro il Bullismo". La conobbi al liceo, al Visconti, a Piazza del Collegio Romano, dove aveva sede il suo Centro. Pensi che è stata pure allieva alla "Bottega Teatrale" di mio nonno Vittorio. Giovanna è una delle mie guide spirituali».

Tema doloroso quello del bullismo.

«Angosciante e purtroppo attuale. Lo sento molto. Da piccolo difesi un mio amico, Ahmed, che veniva discriminato: nessuno voleva farlo giocare a pallone. Il rapporto con Ahmed ha lasciato una traccia profonda dentro di me. Forse, a pensarci bene, canto soprattutto per chi soffre e non ha voce per raccontarlo perché forse non c’è nessuno cui importi sul serio».

Continua l’amicizia professionale con Matteo Costanzo?

«Col mio primo album, Strike (uscito il 7 febbraio, ndr), si è anche rinforzata. Finchè fai tv sei pop, quando pubblichi un disco diventi subito rock’n’roll. Siamo proprio una bella coppia di sognatori».

Mi parli almeno di una canzone, veramente bella: Mr. Fonda.

«Che uomo era Peter Fonda"!

Dolce, accogliente, sempre col sorriso, sempre pronto a regalarti un consiglio, una carezza, un ricordo. Era molto legato a mio padre. L’ho conosciuto alle Hawaii. Quando se n’è andato ( il 16 agosto scorso, ndr), ndr) siamo stati tutti malissimo. Quella canzone è per lui e per tutto ciò che mi ha lasciato: tanto».

© RIPRODUZIONE RISERVATA

f g

k "Strike" È il titolo del primo album di Leo Gassmann, prodotto con Matteo Costanzo</content></article>