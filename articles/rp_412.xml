<?xml version='1.0' encoding='utf-8'?>
<article><type>digitale</type><title>Ricchi e poveri</title><subtitle /><author /><date>12 Marzo 2020</date><content>
        Quando le cose si mettono male, diventa improvvisamente evidente a tutti i cittadini l’importanza dell’intervento dello Stato. Parola di Joseph Stiglitz, che, intervistato da Riccardo Staglianò, sul Venerdì del 13 marzo parla delle emergenze planetarie che stiamo attraversando, dal cambiamento climatico alla diffusione planetaria del coronavirus, e delle ricadute economiche in cui ci tutti ci dibatteremo. Nel suo nuovo libro - Popolo, potere e profitti (Einaudi) - il Premio Nobel per l’Economia ricorda che «solo la scienza può salvarci, e la scienza per progredire ha bisogno di fondi pubblici».

Mentre la forbice tra ricchi e poveri si allarga ovunque, Alberto Flores D’Arcais ha visto in anteprima il nuovo Waldorf-Astoria. ll mitico hotel di New York, un tempo il preferito di Frank Sinatra e di Marilyn Monroe ma anche dei presidenti, ora ha un proprietario cinese che lo ha restaurato senza badare a spese. Tra opere d’arte e pianoforti all’ingresso, metà dell’hotel presto sarà messo in vendita sotto forma di appartamenti extra lusso. Una scelta molto distante dalla visione di papa Francesco, al quale un economista vicino al Vaticano, Leonardo Becchetti, dedica il suo saggio Bergoglionomics (MinimunFax). Intervistato da Francesco Manacorda, Becchetti ricorda l’enciclica Laudato si’, il discorso del Papa ai lavoratori dell’Ilva e quello ai petrolieri, per spiegare quale sia “il profitto buono” secondo la linea della Chiesa di Francesco.
 
    </content></article>