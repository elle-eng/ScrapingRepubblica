<?xml version='1.0' encoding='utf-8'?>
<article><type>digitale</type><title>Davos, per la prima volta il clima è il maggior rischio finanziario. Greta sarà al forum</title><subtitle /><author /><date>15 Gennaio 2020</date><content>
        MILANO - Dopo il piano da mille miliardi dell'Europa per dare un'impronta green al Vecchio continente; dopo la svolta sostenibile di BlackRock, il re degli investimenti che ha messo il tema in cima all'agenda dopo le forti critiche di inazione. C'è il clima, per la prima volta, in cima ai rischi globali evidenziati dal Global Risks Report del World Economic Forum. E il tema si prepara a prendere la scena del tradizionale forum di Davos, sulle Alpi svizzere: il nome che richiama la maggiore attenzione tra gli ospiti in agenda, al pari del presidente americano Donald Trump, è infatti quello di Greta Thunberg, il volto della battaglia dei giovani per un cambiamento responsabile del globo.

In attesa di ascoltare le sue parole, eventi climatici estremi, disastri ambientali causati o meno dall'uomo, perdita di biodiversità e un'inazione di fronte al cambiamento climatico diventano le principali minacce per il mondo, superando i rischi fino ad oggi percepiti come più incombenti, quelli legati l'economia globale e il sistema finanziario.



    These are the top risks facing the world in 2020 https://t.co/V8dPjfCPZi #risks20 @Zurich @MMC_Global pic.twitter.com/Ay2qklf66B— World Economic Forum (@wef) January 15, 2020 


L'allarme arriva dal Global Risks Report del World Economic Forum, un documento che mette nero su bianco la percezione dei rischi da parte di 750 esperti ed autorità globali, facendo una scala in base alla probabilità che questi rischi si verifichino, e sulla base del loro impatto. Ed è la prima volta, dal lancio dello studio dieci anni fa, che i rischi climatici e ambientali occupano le prime cinque posizioni. "I principali rischi di lungo termine sono interamente ricondotti a gravi minacce alla nostra situazione climatica", avverte il Report, anche se nel breve termine "sono riconosciuti come rischi significativi gli "scontri a carattere economico" (come sui dazi, ndr) e "la polarizzazione politica interna", quest'ultimo un fattore la cui minaccia è in aumento. Il rapporto prevede un anno di divisioni interne, e internazionali, che continuano a crescere, e avverte che le turbolenze geopolitiche "ci stanno proiettando verso un "mondo unilaterale destabilizzato dalle rivalità delle grandi potenze, in un momento in cui imprese e leader di governo dovrebbero urgentemente focalizzarsi nella collaborazione per affrontare rischi condivisi".

Inevitabile, a  una settimana dal lancio della cinquantesima edizione del World Economic Forum a Davos dove si preannuncia il nuovo confronto a distanza Trump-Thunberg, l'appello a "un approccio che tenga conto della diversità degli interessi, per mitigare i rischi in un momento in cui il mondo non può aspettare che la nebbia del disordine geopolitico si diradi da sola".
    </content></article>