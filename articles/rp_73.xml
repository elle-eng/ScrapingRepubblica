<?xml version='1.0' encoding='utf-8'?>
<article><type>cartaceo</type><title>Gli attacchi alle conquiste progressiste</title><subtitle /><author /><date>12/01/2020</date><content>di Susanna Cenni T ira una brutta aria e, questa volta, non dipende dal cambiamento climatico. Mi riferisco alla deriva culturale che sembra aver colpito anche le amministrazioni locali guidate da sindaci di centrodestra.

Alcuni fatti di cronaca, solo delle ultime settimane, confermano una deriva che è culturale, prima ancora che politica. Giacomo Termine, sindaco di Monterotondo Marittima, esponente del Pd e dipendente del Comune di Piombino, è stato licenziato dalla giunta di centrodestra, reo di aver usufruito di permessi previsti dalla legge per esercitare i doveri di primo cittadino. A Pisa, con un atto unilaterale della giunta, è stata rimossa un’edicola simbolo di legalità che era stata confiscata alla mafia e restituita alla comunità.

A proposito di risorse pubbliche e venendo alla mia terra, il sindaco di Siena ha patrocinato un evento con un chiaro e pesante orientamento ideologico, ospitando figure impegnate a sostenere tesi "complottiste" e anti-gender. Mi chiedo come si possono concedere i simboli e le risorse istituzionali di un’intera comunità, Siena, che ha caratterizzato sin dal dopoguerra la sua storia per l’impegno nelle politiche per i servizi all’infanzia.

Vedo in tutto questo la stessa arroganza con la quale questa amministrazione, ha cancellato, in un sol colpo, l’impegno a utilizzare, nei propri atti, un adeguato linguaggio di genere.

Ho richiamato solo gli ultimi di una serie di eventi, che rischiano di passare inosservati. Le destre al governo delle città toscane hanno abbracciato istanze populiste, demagogiche e propagandistiche pericolose, con una grande voglia di cancellare conquiste, evoluzioni, testimonianze della cultura democratica e progressista che, nel governo locale, ha visto molti amministratori costruire orizzonti avanzati. Gli anticorpi della Toscana sono ancora forti, perché si sono formati in una terra che ha dato molto ai diritti civili e al libero pensiero, che è stata avanguardia nelle norme sulla cittadinanza di genere, sull’accesso ai servizi per l’infanzia e sui diritti civili, governando con sapienza l’accoglienza dei migranti.

La nostra Regione ha dato vita a leggi e atti che hanno fatto da apripista su molti temi importanti e si è caratterizzata per il suo patrimonio culturale, sociale, di civismo, per modelli di cultura politica aperti e avanzati. Oggi, una crescita delle destre sovraniste può mettere a rischio tutto questo. È un problema di cultura politica, ma con possibili e immediate ricadute sociali. E se spazzi via pluralismo e conquiste, alimenti un humus culturale pericoloso. Le prossime elezioni regionali saranno un banco di prova importante anche per misurare la capacità della sinistra e delle forze progressiste politiche e civiche toscane di ripartire fermando questa onda di arretramento civile e sociale.

L’autrice è deputata del Pd</content></article>