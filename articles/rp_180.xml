<?xml version='1.0' encoding='utf-8'?>
<article><type>cartaceo</type><title>La nuova legge urbanistica della Regione</title><subtitle /><author /><date>29/01/2020</date><content>Giuseppe Mazzeo - Istituto di Studi sul Mediterraneo (ISMed-Cnr), Napoli.

Docente di Tecnica urbanistica presso l’Università di Napoli Federico II La necessità di apportare un sostanziale adeguamento alla normativa urbanistica regionale deriva da una serie di considerazioni. La prima, di ordine generale, è che nonostante gli sforzi fatti per applicare la legge 16 del 2004, i risultati ottenuti sono ad oggi al di sotto di qualunque aspettativa.

Dal 2004 sono passati 16 anni, più che sufficienti, sulla carta, per aggiornare la pianificazione nei 551 comuni della Regione. Se ciò non è stato fatto, a parte tutte le responsabilità riscontrabili a livello locale, è oggettivamente da ritenere che l’impianto normativo della legge 16 rappresenti più un intralcio che un sostegno alla attività di pianificazione.

Gli stessi tentativi di aggiustamento effettuati negli anni, dall’emanazione di regolamenti applicativi fino ad amenità come il Manuale operativo che spiegava il Regolamento 4 agosto 2011 numero 5 che spiegava la legge 16/2004, hanno semplificato l’applicazione di alcuni passaggi e procedure, ma, nel complesso, non hanno migliorato granché la situazione.

Il ricordato Regolamento 5 del 2011, d’altra parte, era strutturato in modo da essere più una norma legislativa che non un regolamento di attuazione, con tutte le problematiche che ciò si è portato appresso a livello di conflittualità interistituzionale.

Nel frattempo l’urbanistica è andata avanti prendendo sempre più coscienza della necessità di incidere su una serie di fenomeni, come la rigenerazione delle città, la riqualificazione del patrimonio edilizio, l’abbandono delle aree interne, il consumo di suolo.

Tutte problematiche di grande rilievo. Il consumo di suolo, ad esempio, è un fenomeno sostanziale perché porta con sé perdita di suolo agricolo, fondamentale sia per l’economia nazionale che per l’incidenza che tale fenomeno ha nell’accentuazione dei rischi ambientali e nell’accelerazione dei processi di cambiamento climatico.

La normativa che la Regione si appresta ad approvare ha, quindi, due obiettivi gravosi: far dimenticare le lentezze che la legge 16 ha introdotto nella formazione degli strumenti urbanistici ed incidere in maniera sostanziale sulla tutela e sul controllo dei fenomeni di trasformazione indiscriminata del territorio campano.

Due obiettivi che la Regione Campania, le amministrazioni comunali, i tecnici, gli urbanisti e, non ultimi, i cittadini hanno sempre predicato a parole e quasi mai praticato nel quotidiano.

Ciò significa che la nuova legge, anche mediante una accorta valutazione dei meccanismi con i quali è costruita, dovrebbe assumere in sé una funzione, possiamo dire, di tipo “contrattuale”, nel senso di traccia di un nuovo “contratto sociale” sull’uso consapevole del territorio regionale, che modifichi in modo sostanziale le traiettorie con le quali la pianificazione è stata praticata nella Regione.

In questo caso, lo strumento che si sta avviando ad approvare può diventare uno strumento finalmente capace di gestire il territorio in maniera moderna ed efficace.

In caso contrario, ovvero se i comportamenti e le modalità con cui l’urbanistica si pensa e si applica in questo territorio resteranno gli stessi, nessuna legge, per quanto perfetta, potrà riuscire a modificare i processi di devastazione in atto.

Per questo il titolo. Una finestra lasciata rotta diventa un invito a rompere altre finestre.

Se si aggiusta, invece, questo invito si attenua fino a scomparire. È un processo di diffusione della responsabilità, che si espande se il sistema sociale riconosce come giusto un comportamento virtuoso sostituendolo ad un comportamento che virtuoso non è.</content></article>