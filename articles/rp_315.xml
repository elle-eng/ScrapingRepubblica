<?xml version='1.0' encoding='utf-8'?>
<article><type>cartaceo</type><title>L’attenzione per la Food Safety è un valore sempre più essenziale</title><subtitle /><author /><date>20/02/2020</date><content>IL SEGRETARIO NAZIONALE DEL SINDACATO ITALIANO VETERINARI DI MEDICINA PUBBLICA, ALDO GRASSELLI, ILLUSTRA LO SVILUPPO SOSTENIBILE

L’agenda 2030 per lo Sviluppo  Sostenibile è un  programma d’azione  per le persone, il pianeta  e la prosperità sottoscritto nel 2015 dai governi dei 193 Paesi membri dell’ONU. Comprende 17 Obiettivi per lo Sviluppo Sostenibile  di un grande programma  d’azione per un totale di 169 ‘traguardi” che guideranno il mondo sulla strada da percorrere  nell’arco dei prossimi 15 anni: i Paesi, infatti, si sono impegnati a raggiungerli entro il 2030. Gli Obiettivi per lo Sviluppo Sostenibile  rappresentano impegni su questioni importanti per lo sviluppo che coinvolgono concretamente  la Sanità Pubblica Veterinaria: la lotta alla povertà,  l’eliminazione della fame e il contrasto al cambiamento climatico,  per citarne solo alcuni, sono legati direttamente o indirettamente  alla sanità delle popolazioni  animali allevate e selvatiche,  alla salubrità delle produzioni  zootecniche e alimentari,  presupposto imprescindibile della sicurezza alimentare intesa come disponibilità di cibo sano per tutti.

NEL DETTAGLIO

A partire dall’Esposizione Universale  di Milano 2015, “Nutrire  il Pianeta, Energie per la Vita”,  i veterinari di sanità pubblica  sono impegnati professionalmente  nelle loro molteplici specializzazioni  nella riflessione sul tema “cibo” e gli scenari ineludibili della produzione primaria:  dalle nuove frontiere scientifiche  e tecnologiche alle nuove strategie ambientali, socioeconomiche  e geopolitiche ai nuovi stili di vita adatti a migliorare la storia futura dell’uomo sulla terra.  Lo sottolinea Aldo Grasselli, segretario nazionale del Sindacato  Italiano Veterinaria di Medicina  Pubblica. L’obiettivo di definire progetti e regole condivise a livello globale su “Food Security”  e “Food Safety” è un banco  di prova decisivo per dare vita  a un modello di sviluppo che dia stabilità, pace e serenità alle  nazioni e ai popoli. È previsto  che la popolazione del pianeta  arrivi a superare i nove miliardi  di individui entro il 2050. Si tratta di una crescita di circa  il 40% rispetto alla situazione  attuale, che avrà la maggiore  espressione in Africa. In molte  zone dell’Africa la diffusione di patologie degli animali allevati  significa il crollo della economia  di sopravvivenza di quelle comunità e induce le popolazioni  affamate alla migrazione. Garantire  a tutti l’accesso all’acqua e al cibo sarà la sfida cruciale dei prossimi decenni. L’agenda 2030 ci sprona a cogliere  l’occasione per essere anche  in futuro protagonisti di un processo di conservazione e, insieme, di rinnovamento delle  idee tradizionali di alimentazione  e produzione sostenibile  e disponibile. Si tratta ora di definire nuovi paradigmi, intersecare  esigenze ed esperienze, ridare all’agricoltura e alla gestione  delle popolazioni animali  la funzione di cura del pianeta,  progettare innovazioni tecnico  scientifiche che, generando  valore, tutelino i consumatori  e proteggano l’uomo, gli animali  e l’ambiente nella sua biodiversità.

LA VALENZA DEL CIBO

Il cibo è vita. Per questo interessarsi  di alimentazione e sicurezza  alimentare significa analizzare  scenari vasti e complessi, appassionanti  e sfidanti. La produzione  di cibo sano e sufficiente è un bisogno basilare della popolazione  futura, cui concorre in modo determinante la medicina veterinaria cui compere la tutela  delle fonti di produzione delle  proteine animali, cui volgono particolare attenzione le nuove  esigenze di fasce emergenti della popolazione mondiale che stanno cambiando abitudini alimentari.  Oggi, secondo gli ultimi  dati della Fao, su una popolazione  mondiale di oltre sette miliardi  di individui, 805 milioni di persone soffrono la fame. Questo  significa che il tema della Food Security - l’accesso fisico, sociale  ed economico per tutti ad alimenti sicuri e nutrienti - è ancora  da risolvere sul piano della  ineguale distribuzione delle  risorse nelle aree sottosviluppate.  Non va poi dimenticato il piano dell’effettiva disponibilità  di cibo sufficiente in relazione agli importanti incrementi della popolazione mondiale e ai mutamenti  qualitativi dei consumi delle popolazioni più sviluppate ed emergenti, uniti a condizioni climatiche sfavorevoli e a rischi sanitari globalizzati che possono  generare perdite rilevanti nelle produzioni agro-zootecnicoalimentari.

I veterinari di medicina pubblica,  attraverso il loro lavoro quotidiano nel Servizio Sanitario  Nazionale, sono indispensabili  per assicurare la salute e il benessere animale, la salubrità  degli alimenti - perché il cibo  “se non è sicuro, non è cibo” e diventa scarto - la stabilità dei mercati, la competitività delle produzioni agro alimentari nazionali,  la lotta all’antibiotico resistenza.

Un contributo che ha acquisito sempre maggiore rilevanza strategica  a livello geopolitico che è anche orientato al contenimento  degli sprechi alimentari, alla massima occupazione nelle filiere  agro-zootecnico alimentari  “dal campo alla tavola” e alla conservazione delle tradizioni gastronomiche e alle culture del territorio italiano.

Entro il 2050 si prevede un aumento della popolazione umana oltre i nove miliardi

LA PRODUZIONE DI CIBO SANO E SUFFICIENTE È UN BISOGNO BASILARE DELLA POPOLAZIONE FUTURA</content></article>