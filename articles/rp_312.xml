<?xml version='1.0' encoding='utf-8'?>
<article><type>digitale</type><title>Usa 2020, debutto doloroso per Bloomberg davanti al "plotone d'esecuzione"</title><subtitle /><author>
		
			
				
				
				
					Federico Rampini
				
			
		
	</author><date>20 Febbraio 2020</date><content>
        NEW YORK - Artiglieria pesante contro Mike Bloomberg al suo debutto in un dibattito televisivo tra candidati democratici alla nomination. I primi 15 minuti sono stati un "plotone d'esecuzione": tutti contro il miliardario ex sindaco di New York. Sono attacchi che fanno male, e Bloomberg non è stato bravo a rintuzzarli. Elizabeth Warren è stata la più feroce, gli ha rimproverato a più riprese frasi sessiste e accuse di discriminazioni contro le donne nella sua azienda. Bernie Sanders e Joe Biden gli hanno rinfacciato la procedura "stop-and-frisk" (ferma e perquisisci) applicata dalla polizia newyorchese in modo sproporzionato ai danni di persone di colore quando lui era sindaco. Pete Buttigieg lo ha accusato di voler "comprare l'elezione" con i suoi miliardi.

Tutti quanti lo hanno tacciato di scarsa trasparenza fiscale per non avere ancora divulgato le sue dichiarazioni dei redditi. Lo hanno trasformato in un simbolo vivente delle diseguaglianze sociali. Doveva aspettarselo, quindi doveva essere pronto a reagire. Lo ha fatto in maniera impacciata, non è parso né sicuro né disinvolto né efficace. Ha avuto qualche uscita brillante, quando ha detto a Sanders che "uscire dal capitalismo è stato già provato e non ha funzionato, queste sono le ricette che faranno rieleggere Donald Trump". Però non ha convinto, quando alla domanda di Sanders se sia giusto che il suo patrimonio (60 miliardi) valga quanto quello di 120 milioni di americani, ha risposto: "Ho lavorato duro".

Di sicuro la scelta degli altri candidati di attaccare così pesantemente Bloomberg ha messo in ombra quello che dovrebbe essere il bersaglio principale: alla fine si è parlato poco di Trump, delle sue politiche, delle ragioni per cui bisogna cacciarlo il 3 novembre. Ma questa era la serata del primo test reale per Bloomberg e sembra esserne uscito malconcio. Se non è in grado di difendersi dai suoi compagni di partito, è difficile immaginarlo più forte e aggressivo contro un lottatore come il presidente. I suoi ora dicono che per Bloomberg i dibattiti non sono molto importanti, che la sua strategia è costruita su altri mezzi di comunicazione. Certo ha una capacità di fuoco illimitata in quanto a pubblicità televisiva.

Però chi ha qualche attrazione verso di lui si pone il problema della "eleggibilità", e deve immaginarselo in un duello televisivo con Trump. Alla prima serata è parso impreparato, al di sotto del compito. Paga il fatto di essere un imprenditore abituato a comandare, non a essere bombardato di critiche. Vinse tre elezioni a New York ma non aveva di fronte una concorrenza così agguerrita, e da allora deve anche aver perso l'allenamento. La grancassa mediatica che aveva preceduto il suo debutto ora tenderà a sgonfiarsi, almeno fino a quando saranno gli elettori a pronunciarsi: cioè il Supermartedì 3 marzo quando si vota nelle primarie di grandi Stati come California e Texas, dove per la prima volta il nome di Bloomberg apparirà sulle schede.

In quanto agli altri, l'impressione è che sia risalita Elizabeth Warren; ha avuto un recupero anche Joe Biden; erano i due sconfitti nelle primarie dell'Iowa e New Hampshire. Il favorito nei sondaggi rimane Bernie Sanders. La divisione tra i due campi democratici - radicali e moderati - resta particolarmente visibile sulla sanità. Sanders difende la sua proposta (radicale per gli Stati Uniti), il passaggio ad un sistema sanitario nazionale unico e statale come in molti paesi europei. I moderati come Biden, Buttigieg ed Amy Klobuchar citano l'opposizione di molti sindacati: i loro iscritti hanno paura di perdere le polizze assicurative aziendali, spesso generose anche se costose. Anche sul cambiamento climatico c'è una divaricazione. A Sanders e alla Warren che propugnano le misure più drastiche - per esempio la proibizione totale dell'estrazione di gas naturale con la tecnica del fracking - viene contestato il rischio di lasciare a Trump l'elettorato operaio che lavora per l'industria dell'energia fossile.

Oltre alla scarsità di attacchi diretti contro Trump, il tono della serata è stato preoccupante quando il processo a Bloomberg si è trasformato in una Santa Inquisizione, una gara a chi è più puro e duro. Nell'ultimo minuto del dibattito in sala si sono sentite le urla di un gruppo di militanti radicali pro-immigrati: a ricordare che c'è sempre qualcuno più puro di te, pronto a rinfacciarti di avere tradito la causa. Il prossimo test è sabato, in Nevada, dove a differenza che nell'Iowa e New Hampshire ci sarà una constituency importante di ispanici. 
 
    </content></article>