<?xml version='1.0' encoding='utf-8'?>
<article><type>cartaceo</type><title>Toro, sette giorni in "ritiro" al Fila se il calcio riparte</title><subtitle /><author /><date>23/03/2020</date><content>di Fabrizio Turco La data della ripartenza della serie A manca ancora, visto che tutto dipende  dall’emergenza coronavirus; eppure i progetti per ripartire sono già sul tavolo. Il Toro vuole ricominciare  a spron battuto, proprio come se si trattasse di una stagione tutta nuova. E allora, per riscrivere una storia diversa rispetto ad un 2020 iniziato in maniera straordinariamente  negativa, Moreno Longo incassa  l’incoraggiamento di Cairo (" sono sicuro che riuscirà a mostrare  quello che sa fare") e chiede ai suoi di voltar pagina. Dal punto di vista  fisico, annullando il gap che il tecnico torinese aveva rilevato appena  approdato sulla panchina granata;  ma anche sotto l’aspetto psicologico,  per cancellare dalla mente le 7 sconfitte consecutive - Coppa Italia compresa - che erano ormai diventate  un fardello in più. Ma visto che per rimettersi in quadro sotto l’aspetto  atletico non bastano le sedute  " da salotto" fra un divano e un televisore,  ecco che fra i progetti in esame sta prendendo piede l’ipotesi di un ritiro da svolgere " in casa". Il programma si svilupperebbe lungo una decina di giorni da vivere tutti assieme, con le sedute mattutine e pomeridiane al Filadelfia. Per mettere  in cassaforte la salvezza sarà fondamentale  lavorare sodo sulla condizione  fisica "rifacendo da zero" la preparazione. Proprio come se si fosse  in ritiro, ma con la consapevolezza  che – sotto l’aspetto logistico e climatico  – in questo momento il luogo migliore per lavorare sia proprio la città. Difficile, infatti, ipotizzare di andare a Bormio, sede da 7 anni del ritiro estivo. Molto meglio i due campi  del Fila, che fra l’altro avranno potuto  beneficiare di queste lunghe settimane di inattività della squadra  per "respirare" e per presentarsi nelle condizioni migliori. Proprio come  dovrà fare il Toro che punterà su un Belotti tutto nuovo che riparte dall’incoraggiamento del ct azzurro Mancini: « Andrea non si è mai perso,  si è sempre fatto un mazzo così… pure troppo. Belotti e Immobile sono  le certezze del nostro attacco».

© RIPRODUZIONE RISERVATA

k Allenamenti Longo e i granata</content></article>