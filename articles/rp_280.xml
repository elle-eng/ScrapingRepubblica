<?xml version='1.0' encoding='utf-8'?>
<article><type>cartaceo</type><title>Muoviamoci  O a fine secolo non ci sarà più</title><subtitle /><author /><date>14/02/2020</date><content>Ci resta poco tempo per cogliere il grido d’aiuto che ci stanno lanciando  i ghiacciai, in agonia persino  in pieno inverno e nel cuore del Massiccio del Monte Bianco come nel caso della Mer de Glace.  Oggi le propaggini della sua lunga lingua glaciale, sempre più esigua e immersa in un paesaggio  lunare, si spingono ancora  sotto i 2.000 metri e sono facilmente  raggiungibili da Chamonix,  ma i nostri figli e nipoti, da anziani, per riuscire a vedere quel che resta di un ghiacciaio dovranno volgere lo sguardo ben più in alto, fino alla cima del Monte Bianco.

Secondo un recente studio del Politecnico di Zurigo, se il trend di riscaldamento rimarrà immutato, a fine secolo sarà scomparso il 94% del volume attuale  dei ghiacciai alpini, già fortemente  ridotto rispetto alla fine  dell’800. In pratica sopravviverebbero  solo le calotte glaciali più elevate, oltre i 4.000 metri, come quelle del Monte Bianco e del Monte Rosa, ma se anche si riuscisse a contenere almeno in parte l’aumento di temperatura, il destino dei ghiacciai sotto i 3.000-3.500 metri, ovvero la quasi  totalità di quelli italiani, sarebbe  segnato con una aspettativa di vita per quelli più piccoli di appena  pochi decenni.

La crisi climatica, infatti, si amplifica nel fragile ambiente montano di alta quota, tanto che qui il global warming viaggia  a velocità doppia e l’aumento  di temperatura globale di 1 grado dalla fine dell’età preindustriale,  sulle Alpi oltre i 2.500 metri  arriva già a sfiorare i due gradi.  Troppo per i ghiacciai alpini che dal 1850 a oggi hanno già perso più della metà della loro estensione, passando dai 4.500 km quadrati di metà Ottocento ai circa 1.800 km quadrati attuali  con un’accelerazione negli ultimi  decenni che ha drasticamente  mutato il paesaggio delle nostre  montagne. Il ghiacciaio del Lys, per esempio, nel gruppo del Monte Rosa, è arretrato di quasi 2 chilometri e le morene della Piccola Età Glaciale sono state già colonizzate da pascoli e radi larici, mentre l’estensione del ghiacciaio della Marmolada si è più che dimezzata da metà Ottocento  e la sua fronte è risalita di oltre 300 metri solo negli ultimi trent’anni. I ghiacciai alpini non sono evidentemente più in equilibrio  con il clima attuale e le nevicate  invernali per quanto abbondanti,  non riescono più a bilanciare  la fusione durante le estati sempre più calde. A fondere,  infine, non è soltanto il ghiaccio,  ma anche il permafrost, il terreno perennemente gelato che degradandosi rende instabili  le montagne, mentre il crollo di grossi seracchi dai ghiacciai, come nel caso del Plampincieux la scorsa estate e più recentemente  da quello Brenva, entrambi  nel gruppo del Monte Bianco, non è sempre direttamente collegabile  al clima più caldo.

— L’autrice è membro della Società meteorologica italiana</content></article>