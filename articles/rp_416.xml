<?xml version='1.0' encoding='utf-8'?>
<article><type>digitale</type><title>Lupo buono e lupo cattivo: come fare e ricevere informazione al tempo del Coronavirus</title><subtitle /><author>
			
				di ALESSIA AFFINITA
			
		</author><date>12 Marzo 2020</date><content>
        Scrivo questa riflessione mentre apprendo la notizia che stanno “chiudendo” l’Italia perché infetta. Siamo lontani dal nostro Paese e, in una situazione dove dovremmo essere sollevati di non esserci, viviamo con ancora più sconforto il non poter aiutare i nostri cari. Possiamo solo vederli in video chiamata o sentirli al telefono. In questo momento l’unico modo efficace che abbiamo per sostenere l’Italia è la nostra voce. Non sprechiamolo. Usiamo le parole per risollevare, tenere alto il morale, dare messaggi costruttivi.

Premessa: il cervello reagisce alle informazioni che gli vengono date, queste informazioni sono così importanti da poter influenzare anche il nostro sistema immunitario. Ogni stressor che perturba l’equilibrio dell’organismo richiama immediatamente delle reazioni regolative neuropsichiche, emotive, motorie, ormonali e immunologiche. Ora il nostro Bel Paese è in ginocchio per il virus, ma il panico informativo sta creando più infezioni del virus stesso.

Le notizie creano la storia.
Ma non puoi raccontare la storia soffermandoti solo su una pagina, il libro racconta altro: “More than 3,000 people have succumbed to Coronavirus yet, according to the World Health Organization, air pollution alone kills seven million people every year.”
https://www.theguardian.com/commentisfree/2020/mar/05/governments-coronavirus-urgent-climate-crisis

I numeri della storia dell’umanità sono molto diversi.

Le notizie ristabiliscono le priorità.
Ma spesso, per comprendere le vere priorità, bisogna essere lungimiranti:
 “The virus is prompting us to change our habits in ways that could make a longer-term contribution to climate protection — working from home, video conferencing, working shorter weeks or staggering office hours to reduce traffic.”
https://www.dw.com/en/coronavirus-climate-change-emissions-environemt-china-covid19-crisis/a-52647140
 
Le notizie prendono la piega del tono in cui vengono proposte.
Ma allora perché non proviamo a dire: “La chiusura della Cina ha fatto sì che i casi siano calati esponenzialmente, chiudiamo l’Italia, ce la possiamo fare!”
 Ovviamente mantenendo la dovuta serietà del caso, ma dove è finito il buon vecchio: "Keep calm and carry on"?
In fondo a quel tempo, ai nostri nonni, si chiedeva di andare in guerra, a noi impongono di stare seduti sul divano…

Facciamo circolare video toccanti come questo dell’Associazione Italiana Sicurezza Sussidiaria:

“Abbiamo subito catastrofi, abbiamo vissuto morte e distruzione, alluvioni, terrorismo, la ferocia della mafia, ma non abbiamo mai avuto paura di lottare. Facciamo vedere al mondo chi siamo. L’Italia non si ferma.” 

https://www.facebook.com/Associazione.Italiana.Sicurezza.Sussidiaria/videos/1503095663182566/

Io dal canto mio sono serena, in linea con la logica incomprensibile universale che muove le cose. Francesca Morelli, brillante psicologa, ha messo in bella copia quello in cui credo. Non conosco Francesca, il suo messaggio gira su What’sApp, ma sono certa che creda anche lei nell’importanza di diffondere un pensiero collettivo e per questo mi permetto di riportarlo qui:
 
“Credo che il cosmo abbia il suo modo di riequilibrare le cose e le sue leggi, quando queste vengono stravolte.
Il momento che stiamo vivendo, pieno di anomalie e paradossi, fa pensare.
In una fase in cui il cambiamento climatico causato dai disastri ambientali è arrivato a livelli preoccupanti, la Cina in primis e tanti paesi a seguire, sono costretti al blocco; l'economia collassa, ma l'inquinamento scende in maniera considerevole. L'aria migliora; si usa la mascherina, ma si respira...
In un momento storico in cui certe ideologie e politiche discriminatorie, con forti richiami ad un passato meschino, si stanno riattivando in tutto il mondo, arriva un virus che ci fa sperimentare che, in un attimo, possiamo diventare i discriminati, i segregati, quelli bloccati alla frontiera, quelli che portano le malattie. Anche se non ne abbiamo colpa. Anche se siamo bianchi, occidentali e viaggiamo in business class.
In una società fondata sulla produttività e sul consumo, in cui tutti corriamo 14 ore al giorno dietro a non si sa bene cosa, senza sabati nè domeniche, senza più rossi del calendario, da un momento all'altro, arriva lo stop.
Fermi, a casa, giorni e giorni. A fare i conti con un tempo di cui abbiamo perso il valore, se non è misurabile in compenso, in denaro.
Sappiamo ancora cosa farcene?
In una fase in cui la crescita dei propri figli è, per forza di cose, delegata spesso a figure ed istituzioni altre, il virus chiude le scuole e costringe a trovare soluzioni alternative, a rimettere insieme mamme e papà con i propri bimbi. Ci costringe a rifare famiglia.
In una dimensione in cui le relazioni, la comunicazione, la socialità sono giocate prevalentemente nel "non-spazio" del virtuale, del social network, dandoci l'illusione della vicinanza, il virus ci toglie quella vera di vicinanza, quella reale: che nessuno si tocchi, niente baci, niente abbracci, a distanza, nel freddo del non-contatto.
Quanto abbiamo dato per scontato questi gesti ed il loro significato?
In una fase sociale in cui pensare al proprio orto è diventata la regola, il virus ci manda un messaggio chiaro: l'unico modo per uscirne è la reciprocità, il senso di appartenenza, la comunità, il sentire di essere parte di qualcosa di più grande di cui prendersi cura e che si può prendere cura di noi. La responsabilità condivisa, il sentire che dalle tue azioni dipendono le sorti non solo tue, ma di tutti quelli che ti circondano. E che tu dipendi da loro.
Allora, se smettiamo di fare la caccia alle streghe, di domandarci di chi è la colpa o perché è accaduto tutto questo, ma ci domandiamo cosa possiamo imparare da questo, credo che abbiamo tutti molto su cui riflettere ed impegnarci.
Perché col cosmo e le sue leggi, evidentemente, siamo in debito spinto.
Ce lo sta spiegando il virus, a caro prezzo.”
 
Ma cosa fare dei milioni di lettori che subiscono passivamente le informazioni di questi giorni, alimentando il proprio cervello di fatti (spesso falsi o mezzi veri) che vanno ad intaccare in modo latente il loro sistema immunitario ed il loro equilibrio psico-fisico?
 
Concludo quindi con un duplice invito.
Per chi come me scrive o diffonde informazioni alle nostre Comunità, è l'invito a moderare il modo in cui riportiamo una notizia. 
È nostro diritto tenerci aggiornati, ma è anche nostro dovere pensare al modo in cui riportiamo i fatti, limitando al minimo l’allarmismo e facendo attenzione ad includere parole costruttive e a portare sempre un po’ di luce alla fine del tunnel. 
 Per chi invece le informazioni le riceve, voglio ricordare il nostro sacrosanto diritto di accettare o rifiutare le informazioni che ci vengono date. Perché il cervello, quello che siamo oggi, è fatto di informazioni che abbiamo ricevuto durante l’arco della nostra vita. 
L’invito è quindi di riprendere il controllo, facendo delle scelte oculate che vadano ad alimentare la parte “costruttiva” del cervello e non quella “distruttiva”. 
 
Nessuno può interferire sulla nostra armonia, se non glielo permettiamo. Come insegna la gran bella storia popolare indiana dei due lupi: “Within the fight of the good wolf and the bad one within you, which wolf you choose to feed will define who you are”.
https://www.youtube.com/watch?v=__cdpyF5nLk
 
Ma come si fa a capire se l’informazione che abbiamo deciso di accettare andrà a cibare il nostro lupo buono? 
Un trucco c’è. Se quell’informazione va in qualche modo a risvegliare i nostri valori interiori verso un successo comune anziché un successo personale, se è in linea con il “common sense” (buon senso o senso comune), termine meraviglioso di cui si è quasi perso il significato, allora quella è una buona notizia.
 
 
    </content></article>