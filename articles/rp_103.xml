<?xml version='1.0' encoding='utf-8'?>
<article><type>digitale</type><title>Intesa Sanpaolo, Messina: "Pronti a mettere 50 miliardi per gli investimenti verdi"</title><subtitle /><author /><date>16 Gennaio 2020</date><content>
        MILANO - "Nel nostro Paese possono essere attivati investimenti per 150 miliardi, degli oltre mille miliardi europei, sul fronte del green deal. Noi, come Intesa Sanpaolo, siamo disponibili a finanziare 50 miliardi e dimostrare che nel nostro Paese si torna a fare investimenti".

Anche il ceo di Intesa Sanpaolo, Carlo Messina, si iscrive nel flusso che dalla finanza sta riversando sempre più attenzione (e capitali) sui temi della sostenibilità. Le parole del capo azienda sono arrivate dal convegno "Intesa Sanpaolo motore per lo sviluppo sostenibile e inclusivo", appuntamento che il gruppo organizza a Milano per presentare i risultati e le nuove iniziative in ambito sociale, per l'occupazione giovanile, la promozione culturale, l'economia circolare e l'innovazione.

Per il banchiere ciò che manca all'Italia "rispetto agli altri Paesi per tornare ad accelerare - oltre a essere gestiti con una maggior attenzione nel fare le cose per il bene comune e non per degli slogan - è tornare a fare degli investimenti". "Oggi - ha proseguito l'ad di Intesa Sanpaolo - abbiamo aziende che stanno posponendo gli investimenti, se troviamo un filone per riportare a investire questo può aiutare anche la crescita del Paese. Se ci fosse un forte impegno nel Paese in direzione della green economy siamo pronti a fare la nostra parte", ha concluso Messina.

Anche il presidente di Intesa Sanpaolo, Gian Maria Gros-Pietro, in apertura dell'incontro ha rivendicato il ruolo della banca, "impegnata con determinazione a favorire lo sviluppo sostenibile". Nel suo discorso ha rimarcato il circolo ineluttabile tra investimenti, ricerca dell'utile per l'impresa e attitudine alla sostenibilità. Ha ricordato infatti che le attività in questo campo della banca "richiedono risorse": "Senza profitti non si possono sostenere, ma senza sostenibilità non ci sono prospettive di profitti", ha sottolineato.

L'attenzione al green è diventata un "must have" nei portafogli di coloro che gestiscono i risparmi, come ha testimoniato recentemente BlackRock: a muovere la finanza, oltre allo sviluppo di una nuova sensibilità, è senza dubbio la necessità di restare competitivi sul mercato, di fronte alla domanda crescente di investimenti green. Chiare le parole di Larry Fink in questo senso: il cambiamento climatico sta diventando un fattore di rischio sempre più importante nel valutare l'opportunità di investimento, e a cascata nel determinare i prezzi e le potenzialità di ritorno.

In occasione del convegno, Intesa Sanpaolo ha presentato due nuovi progetti nella promozione dell'inclusione finanziaria e, attraverso il Fondo d'Impatto, ha messo a disposizione fino 1,25 miliardi di euro per le madri lavoratrici o imprenditrici e per le persone ultra cinquantenni con difficoltà di accesso alla pensione.
    </content></article>