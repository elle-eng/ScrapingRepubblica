<?xml version='1.0' encoding='utf-8'?>
<article><type>digitale</type><title>Hillary Clinton: "Sul caso Regeni Europa e Usa facciano sentire la loro voce"</title><subtitle /><author>
			
				dalla nostra inviata ARIANNA FINOS
			
		</author><date>25 Febbraio 2020</date><content>
        BERLINO - A margine dell'incontro alla Berlinale, protagonista di una docuserie in quattro puntate, Hillary Clinton commenta la condanna a Weinstein ("Era l'ora di una resa dei conti"), parla di Bernie Sanders (nel film dice "non si può lavorare con lui", ora corregge il tiro: "sosterrò il candidato scelto, ma sono padrona di avere le mie valutazioni sulla base della mia esperienza"), e affronta il caso Regeni, apprendendo anche dell'arresto e la tortura di Patrick George Zaky. 

Signora Clinton, a quattro anni dalla morte di Regeni il governo di Al Sisi non ha dato risposte sul suo assassinio: che tipo di informazione aveva il governo americano sulla responsabilità dei servizi egiziani nella morte di Giulio Regeni?

"Non ho più informazioni da insider, non sono nel governo e non ho accesso a questo tipo di file. So del caso di Giulio Regeni rapito e ucciso, e ho trovato davvero inaccettabile che qualcosa di simile possa succedere di nuovo, a quest'altro ragazzo". 

Come risponde uno Stato democratico a un governo con cui si hanno accordi, ma che nega la verità e i colpevoli dell'omicidio di un cittadino italiano?
"Penso che l'Europa e gli Stati Uniti abbiano bisogno di rendere molto chiaro all'Egitto, a partire dal presidente Al Sisi, che non tollereremo casi come questi che riguardano i nostri connazionali. Questa dovrebbe essere la richiesta base. Non possono prendere studenti italiani o francesi o americani, visitatori o turisti, dalla strada e aggredirli. Deve essere una richiesta assoluta da parte di tutti i governi. Sappiamo che all'interno dell'Egitto c'è una repressione che va avanti, sugli egiziani, e speriamo che i governi condannino la cosa pubblicamente. Ma come minimo abbiamo bisogno di proteggere i nostri cittadini quando stanno visitando o studiando in Egitto. Uno dei ruoli che si suppone debba avere il presidente degli Stati Uniti - e di sicuro deve averlo un Segretario di Stato - è prendere posizione, dietro le quinte e in modo ufficiale, nei casi come quello di Regeni. Se l'America è assente allora l'Unione europea deve fare uno sforzo per parlare ad alta voce a nome di uno studente italiano. Ci sono troppi regimi in cui la gente viene imprigionata perché oppositori politici, per una critica. Un comportamento che va condannato, come bisogna assicurarsi che chi è arrestato possa ricevere visite, avere supporto legale e sia nelle condizioni di potersi difendere. E' una questione di diritti umani, ma non penso che l'amministrazione del mio Paese se ne occupi più".

Quali sono le altre sue preoccupazioni più grandi?
"Il cambiamento climatico che è una realtà e sta impattando sempre più da vicino la vita di tutti noi. Sono preoccupata dalla crescita delle armi nucleari, specie da quando Trump ha fatto saltare l'accordo con l'Iran, cosa che sta spingendo anche altri Paesi a farlo, rendendo più pericoloso il mondo in cui vivremo. Sono preoccupata del diffondersi delle malattie, perché non abbiamo un sistema nazionale e internazionale che sia in grado di reggere ovunque, come sta succedendo ora con il coronavirus. Ne vedremo altri casi ancora in futuro, perché sono connessi al cambiamento climatico e alla mobilità. Certe malattie sono, ad esempio, diffuse dalle zanzare, che si stanno spostando per i cambiamenti climatici sempre più a Nord. E sono preoccupata per la democrazia, la sostenibilità della democrazia, perché la gente è arrabbiata, annoiata, scoraggiata, crede nelle teorie della cospirazione. L'Europa e gli Stati Uniti in particolare non sostengono la vita del sistema democratico. Non so cosa possa succedere altrove nel mondo: l'ascesa di leader autoritari che non rispettano i diritti umani, nient'altro se non il loro potere, sarà un punto di arrivo se continueremo nella strada presa finora".
    </content></article>