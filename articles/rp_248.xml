<?xml version='1.0' encoding='utf-8'?>
<article><type>cartaceo</type><title>“Sindrome Greta tra i giovani” gaffe di Borrell imbarazza la Ue</title><subtitle /><author /><date>08/02/2020</date><content>Nell’Europa del Green Deal, sensibile  come mai prima ai temi dell’ambiente,  è bastata una frase fuori posto  di Josep Borrell, alto rappresentante  per la politica estera Ue, per scatenare un putiferio politico a Bruxelles (e anche in Spagna, suo Paese d’origine). Durante una conferenza,  Borrell ha coniato l’espressione  “sindrome Greta”, sostenendo  che i giovani che manifestano in tutta Europa dovrebbero essere coscienti  del costo delle politiche per la lotta ai cambiamenti climatici «oltre che a marciare per le strade». Il politico socialista, già presidente del Parlamento europeo e ministro degli Esteri spagnolo, si chiede se i giovani «sarebbero disposti ad abbassare  il loro livello di vita per aiutare  i minatori polacchi».

Frasi dai toni paternalistici, pronunciate  fuori dalle sedi comunitarie  (Borrell parlava alla presentazione  di un libro del suo predecessore alla guida della diplomazia spagnola,  José Manuel Maria Margallo), ma che non sono passate inosservate  a Bruxelles. Il portavoce della Commissione Ue, Eric Mamer, replica  con un’ironia che chiarisce bene la posizione dell’esecutivo di Ursula  von der Leyen: «Non credo che la sindrome Greta sia stata ancora definita  come una condizione medica.  La risposta sicuramente è no». E poi aggiunge: «Il collegio dei commissari  appoggia, nella sua interezza,  il Green Deal europeo, che riconosce  e sostiene le aspirazioni dei giovani, e dei meno giovani, a combattere  il cambiamento climatico». Borrell ha poi tentato, almeno in parte, di correggersi via Twitter, assicurando  che «i movimenti giovanili  di lotta ai cambiamenti climatici  hanno il mio pieno sostegno ed ispirano politici e società». Troppo poco per evitare le critiche, a cominciare  da quella dell’ex presidente  e leader indipendentista catalano,  Carles Puigdemont, che all’Europarlamento  ha presentato un’interrogazione  a risposta scritta alla Commissione Ue. Un intervento che ha un po’ il sapore del regolamento  dei conti con un vecchio nemico,  dopo le pesanti critiche rivolte  negli ultimi anni da Borrell all’intero  movimento separatista catalano.

Ma la trovata della “sindrome Greta” non è piaciuta neppure al governo  di Madrid, soprattutto alla vicepremier  (e ministra per la Transizione  Ecologica) Teresa Ribera: «I giovani sono perfettamente coscienti  dell’elevato costo che ha il non agire contro il cambiamento climatico. Apprezzo e rispetto profondamente  il fatto che scendano in piazza». Senza nominarlo, una chiara stoccata al suo compagno di partito.

©RIPRODUZIONE RISERVATA

ABBAS MOMANI / AFP

La rabbia dei palestinesi

Cresce la tensione nei Territori occupati dopo la presentazione del piano di pace Usa dell’Amministrazione Trump: ieri migliaia di palestinesi hanno manifestato contro Israele. Un 19enne è stato ucciso nei pressi di Tulkarem. Nella foto, la protesta nei pressi del muro che separa il villaggio palestinese di Bilin dall’insediamento israeliano di Modiin, vicino a Ramallah

La protesta Greta Thunberg, 16 anni, in piazza ieri per i Fridays for Future a Jokkmokk, nel Nord della Svezia, con i giovani della comunità indigena Sami</content></article>