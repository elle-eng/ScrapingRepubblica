<?xml version='1.0' encoding='utf-8'?>
<article><type>cartaceo</type><title>Australia devastata dagli incendi  Almeno otto morti in 48 ore</title><subtitle /><author /><date>02/01/2020</date><content>LONDRA — L’altra sera a Malua Bay, nel sud-est del Paese, oltre mille persone, impanate di cenere  e afflitte da un fumo mortale, sono scese in spiaggia e hanno dormito lì, a pochi metri dal mare.  Era la loro ultima speranza per salvarsi dai roghi apocalittici  che da settimane devastano l’Australia. «Non riesco più a respirare"  » ha scritto Mark Mordue  sul Sydney Morning Herald , «mi sembra di essere nel film

Blade Runner 2049 . Il futuro morto di Sydney è arrivato».

L’ultima furia di incendi in Australia,  soprattutto nelle aree del Nuovo Galles del Sud, di Sydney  e della capitale Canberra, da settembre ha già provocato 18 morti, 8 dei quali solo nelle ultime  48 ore (e ci sono due dispersi).  Fiamme di oltre 70 metri, più alte dell’iconica Sydney Opera House, 3 milioni di ettari rasi al suolo nel solo Nuovo Galles del Sud dal 1 luglio scorso. Un’ecatombe  naturale, se pensiamo che gli incendi in California nel 2018 spazzarono via 1,8 milioni di ettari e i recenti in Amazzonia  900mila. Case incenerite, vite  spezzate, boschi e più di 500 milioni di piante e animali (molti  koala e canguri) arsi vivi. Una civiltà annientata. «Il sole non si vede più», ha twittato Annie Pappalardo di Christchurch, come  spesso non si vede in Cina e in India causa inquinamento. In compenso si vede il fumo dalla Nuova Zelanda, a 2mila chilometri  di distanza.

Gli incendi in Australia in questo periodo non sono purtroppo una novità: nel febbraio del 2009 un "sabato nero" fece 180 vittime. Ma stavolta le fiamme si sono diffuse un po’ ovunque nel Paese, come un virus inarrestabile,  aizzato da temperature record  (fino a 46 gradi), siccità e forti venti. Ieri c’è stata una piccola  tregua climatica e, tragica ironia della sorte, i pompieri — diversi i volontari uccisi — hanno  fatto ricorso al back burning , bruciando di loro sponte alcune aree per bloccare, paradossalmente,  la propagazione dei roghi.

«Gli incendi segneranno il nostro  futuro», scriveva Edward Struzik nel suo fondamentale Firestorm .

Alla vigilia di Capodanno,  in Regno Unito, il principe William ha lanciato un disperato  allarme sull’ambiente mentre  annunciava l’Earthshot Prize,  un nuovo fondo di milioni di sterline contro il global warming:  «Abbiamo soltanto dieci anni per salvare la Terra». Una scomoda verità, come scriveva anni fa Al Gore. E sempre più tremenda.

©RIPRODUZIONE RISERVATA

Il Duca di Cambridge Il principe William, duca di Cambridge, 37 anni, in una foto scattata lo scorso ottobre durante il suo viaggio in Pakistan

EPA/SEAN DAVEY Lo sgomento

Il fotografo dell’Abc Matt Roberts reagisce con sgomento vedendo la casa della sorella distrutta da un incendio a Quaama nel Nuovo Galles del Sud in Australia. Sono finora almeno 18 i morti, otto dei quali nelle ultime 48 ore a causa degli incendi che stanno devastando il Paese</content></article>