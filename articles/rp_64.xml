<?xml version='1.0' encoding='utf-8'?>
<article><type>cartaceo</type><title>Fridays for future  I ragazzi di Greta stesi per terra in via Roma: “ Ecco quali saranno le conseguenze del clima malato”</title><subtitle /><author /><date>11/01/2020</date><content>Cinquantaquattresimo presidio dei Fridays for Future a Torino: i ragazzi hanno manifestato contro il cambiamento climatico con un flash mob in via Roma. È il classico “die in” messo in scena dai movimenti ambientalisti come Extinction Rebellion: ci si getta a terra come se si morisse, vittime del cambiamento climatico. «Questa non è un’esercitazione. È in corso un’emergenza climatica che non può essere ignorata» gridano i ragazzi al megafono. «Le persone che vedete sdraiate per terra che si stanno fingendo morte, potrebbero essere i vostri figli, i vostri nipoti, in un futuro prossimo. State guardando le conseguenze di un sistema basato sul guadagno e non sulla salvaguardia del pianeta». Con l’occasione, i ragazzi hanno anche iniziato a raccogliere con un banchetto le firme per una proposta di legge di iniziativa popolare per la Commissione Europea per ridurre le emissioni di CO2. Obiettivo internazionale: un milione di firme. Il presidio aveva come tema la possibile imminente guerra scatenata dalle tensioni Iran-Usa: «Il petrolio è al centro della questione», denunciano i ragazzi. c.cup.</content></article>