<?xml version='1.0' encoding='utf-8'?>
<article><type>digitale</type><title>Pazientare, confrontare, comprare fuori stagione: cinque consigli per gli acquisti online ai tempi del coronavirus</title><subtitle /><author>
			
				di ANDREA GRECO
			
		</author><date>25 Marzo 2020</date><content>
        MILANO  - La quarantena collettiva, mentre l'economia del Paese è pressoché ferma sine die, è un momento propizio per utilizzare il commercio digitale, tra i pochi praticabili da casa e che consegna a domicilio. I primi dati confermano: il traffico passato per i siti di Idealo, il portale tedesco leader dei comparatori in Europa, è in aumento di circa un quinto. Dal 24 febbraio al 12 marzo 2020, in confronto con l'analogo periodo precedente del 6-23 febbraio, le ricerche online sono cresciute per tutte le fasce di età: dai 18 ai 24 anni + 17%, dai 35 ai 44 anni +21,9%, dai 45 ai 54 +20%, dai 25 ai 34 +19,4%, dai 55 ai 64 +18,2%, e addirittura di un 23,7% dagli ultra 65enni.

Ma non tutto l'oro luccica: tra ritardi, rincari speculativi, siti impallati, offerte ingannevoli, bisogna navigare con attenzione e destrezza: a partire dalla comparazione dei prezzi, uno dei capisaldi di questa disciplina domestica che in tempo del Covid-19 entra sempre più velocemente nelle vite degli italiani. Per questo Idealo ha messo a punto cinque consigli per i consumatori digitali.





	
		
			
			Coronavirus, la nuova spesa degli italiani. Farina e burro, vola il "comfort food". Ma gli esperti: attenti agli eccessi da noia
			





	
	



	
		
			
				
				
				
					Luca Iaccarino
				
			
		
	


			
			21 Marzo 2020
			
		

		
            
            
                
                    
						 
						 
						&lt;img src="https://www.repstatic.it/content/nazionale/img/2020/03/20/223547923-cb152df3-5873-4bad-a403-97bbef9678bc.jpg" alt=""&gt; 
                    
                
            
		
	


1 Approfittare del tempo libero per impratichirsi online
Si può approfittare delle lunghe giornate a casa per impratichirsi sul fronte informatico: specie per chi ha più di 65 anni ed è meno affine al commercio online. "Perché non approfittare di questo momento per avvicinarsi a questa pratica, magari con l'aiuto a distanza (telefonico o in videochiamata) di figli o nipoti?", dice Fabio Plebani, responsabile di Idealo per l'Italia. I dati citati sopra sembrano confermare che ciò stia davvero accadendo.
 
2 Imparare a comparare i prezzi online
Comparare i prezzi in questa fase è una pratica in notevole sviluppo in Italia: da metà febbraio a metà marzo 2020 le intenzioni di acquisto sono cresciute del +21,4% rispetto a un anno prima, con un +16,4% degli utenti online sul sito italiano di Idealo. "Molti italiani però non sanno ancora quali vantaggi può portare comparare i prezzi prima dell'acquisto", spiega Plebani. Spesso sono i prodotti più costosi quelli su cui si può risparmiare di più: i grandi elettrodomestici su cui secondo i dati Idealo la differenza è fino al 22,5%, in media circa 145 euro per ogni categoria delle 15 categorie principali, con punte per le cappe aspiranti (-59,8%), i frigoriferi professionali (-57,3%), le cantine frigo (-26,5%). Chi dovesse arredare da zero una casa spenderebbe fino a 2.150 euro in meno per tutti gli elettrodomestici.


3 Non avere fretta di comprare
I prezzi cambiano giorno per giorno, bisogna aver pazienza e prendersi tempo per osservare il mercato prima di agire. Nell'e-commerce, infatti, i prezzi non sono fissi come nei negozi, ma variano a seconda di determinati parametri tra cui la domanda, l'ora o il giorno della settimana, le offerte rivali, la tipologia di cliente. Attualmente articoli come le mascherine respiratorie o i prodotti disinfettanti hanno subito pesanti rincari, anche nella stessa giornata, e anche con fini speculativi. Motivo in più per controllare l'andamento dei prezzi in tempo reale. Secondo Idealo il lunedì sono più convenienti televisori, profumi da donna, fotocamere compatte e obiettivi fotografici; il mercoledì conviene acquistare caschi moto, console di gioco e altoparlanti; il giovedì convengono frigoriferi e aspirapolveri mentre il venerdì scarpe sportive, cuffie, notebook e scarpe da tempo libero. Il sabato tra i prodotti più convenienti ci sono smartphone, scarpe da corsa, scarpe per bambini, pneumatici estivi mentre la domenica smartwatch, videogiochi e macchine reflex. Anche le fasce orarie cambiano i prezzi: "meglio evitare i momenti in cui ci sono grandi picchi di interesse online, ossia durante la settimana tra le 21 e le 23 e nei weekend nelle fasce serali 18-19 e 21-23".


4 Acquistare più prodotti insieme
Spesso le spese di spedizione incidono sul costo finale, specie su acquisti di piccolo taglio. Per questo accorpare più merci conviene, oltre che essere "strategico" in un momento in cui è meglio non uscire. C'è anche l'aspetto ecologico: la riduzione delle consegne ha un minore impatto climatico complessivo. Senza eccedere, quindi, ma è meglio fare qualche scorta di prodotti che si useranno in futuro, come quelli per pulire casa, per la cura della persona, per giardini o terrazzi, gli utensili per i lavoretti, i pannolini e altri prodotti igienici.


5 Fare acquisti fuori stagione
Ci sono infine prodotti stagionali, ad esempio gli pneumatici estivi o invernali, le stufe, l'abbigliamento da sci. Quando possibile, meglio acquistarli a stagione finita, o all'inizio della successiva, quando i magazzini hanno necessità di svuotarsi per far posto alle nuove merci. Se acquistati nel mese giusto, questi articoli garantiscono un risparmio massimo medio elevato rispetto al mese più caro: stufe elettriche -74,7%, casse altoparlanti -49,2%, piscine -46,0%, mobiletti bagno -37,4%, cerchi auto -36,1%, tosaerba -35,2%, termosifoni -31,3%, Lego -30,7%, costumi e maschere per bambini -30,7%, zaini -29,8%.
    </content></article>