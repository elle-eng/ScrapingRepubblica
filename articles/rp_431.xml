<?xml version='1.0' encoding='utf-8'?>
<article><type>cartaceo</type><title>"La qualità dell’aria? Buona  Proprio come un anno fa"</title><subtitle /><author /><date>18/03/2020</date><content>di Mariachiara Giacosa Sorpresa. La città è ferma, il traffico  non esiste. La qualità dell’aria  è buona, ma è identica a un anno fa. Le centraline dell’Arpa che misurano il livello delle polveri  sottili nell’aria registrano valori  bassi, ma analoghi a quelli del 2019, quando il coronavirus non c’era, e Torino viveva nel suo ritmo frenetico, senza alcuna  limitazione agli spostamenti delle persone, con uffici, fabbriche  e scuole aperte. « E’ un momento  brutto per il Paese che mai avremmo pensato di vivere, ma che ci offre un test sperimentale  per gli effetti del traffico sulla  qualità dell’aria » osserva il direttore  di Arpa Piemonte Angelo Robotto.

Direttore, cosa ci dicono i numeri?

«I numeri ci dicono che l’aria è pulita. E i valori sono di gran lunga  al di sotto dei limiti di legge. Ma se guardiamo i dati della qualità  dell’aria a partire dal 23 febbraio  di quest’anno, quando sono  partite le ordinanze restrittive  con divieti crescenti, scopriamo  che nella sostanza non c’è differenza rispetto allo stesso periodo  dell’anno scorso. Faccio un esempio: il 13 marzo del 2019, la centralina Rebaudengo, che è la più sensibile al traffico, registrava  22 microgrammi per metro cubo  di Pm10. Il 13 marzo di quest’anno,  in pieno blocco totale dell’Italia e del Piemonte, per l’emergenza  coronavirus, il valore era 27. Stesso discorso per l’altro giorno: nel 2019 il livello delle polveri era 20, quest’anno 21».

Questo cosa vuol dire?

« Che in assenza pressoché totale  di spostamenti, per il Pm10, chi regge il gioco è il meteo. Arpa lo sostiene da tempo, e la prova ci deriva dal fatto che, guardando  i flussi, la situazione meteorologica  un anno fa era molto simile a quella attuale. Tra la fine di febbraio e l’inizio di marzo abbiamo  la transizione dall’inverno alla  primavera, quando cala l’effetto  di inversione termica, che è quel "pistone" che durante i mesi  freddi schiaccia l’aria sopra le nostre città e non consente agli inquinanti di disperdersi. E’ questo  che fa davvero la differenza, oltre al fatto che anche i riscaldamenti  sono più bassi perché si alzano  le temperature».

Quindi i blocchi del traffico non servono perché l’aria si pulisce da sola?

« Questi numeri ci danno elementi  ulteriori di ragionamento sulle politiche di contrasto allo smog. Dal punto di vista tecnico ritengo che i ragionamenti che si stavano facendo e si faranno sulla  lotta allo smog stiano andando  nella direzione corretta. Le misure strutturali sono quelle fondamentali da adottare».

Conviene dirottare le risorse dall’acquisto di auto green verso nuovi sistemi di riscaldamento?

« Sono già previsti interventi anche sulle fonti di calore. Poi dobbiamo considerare che dal punto di vista climatico, lo ripeto,  le settimane tra febbraio e marzo sono particolari: durante l’inverno l’inversione termica tappa la dispersione degli inquinanti  e rende il cocktail di polveri  sottili più concentrato. In quei mesi fermare alcune tipologie di auto contribuisce a limitare le emissioni. Non risolve il problema,  ma aiuta a non aggravarlo».

Con questi dati possiamo fare una valutazione sull’utilità della Ztl a Torino?

« Non spetta a me fare queste valutazioni. Mi limito a considerare  che in un momento tanto difficile per tutti, almeno lo smog non rappresenta un problema  ».

f

g

direttore

Angelo Robotto guida l’arpa</content></article>