<?xml version='1.0' encoding='utf-8'?>
<article><type>digitale</type><title>Nebbiolo Prima: ad Alba le nuove annate di Barolo, Barbaresco e Roero</title><subtitle /><author>
		
			
				
				
				
					Antonio Di Spirito
				
			
		
	</author><date>31 Gennaio 2020</date><content>
        Domenica scorsa, dopo quattro giornate intense di degustazioni tecniche, si sono spenti i riflettori sulla manifestazione Nebbiolo Prima ad Alba, organizzata dal Consorzio Albeisa e dedicata alla stampa nazionale ed internazionale, per far posto all'altra manifestazione, "Grandi Langhe", organizzata dal Consorzio di Tutela Barolo Barbaresco Alba Langhe e Dogliani e dal Consorzio Tutela Roero, indirizzata agli operatori del settore.
Durante l'anteprima sono state presentate le nuove annate di Roero 2017, Barbaresco 2017, Roero Riserva 2016, Barbaresco Riserva 2015, Barolo 2016, Barolo più o Riserva 2014. In totale abbiamo assaggiato 305 campioni d'annata e 47 campioni di retrospettiva, le stesse tipologie dei vini d'annata, ma presentati 10 anni prima, cioè tra il 2007 ed il 2004.
Senza contare gli assaggi effettuati durante pranzi e cene: una bella kermesse e tutto rigorosamente alla cieca.
 




	
	
	
	




  
  	
      	



	















&lt;img src="https://www.repstatic.it/content/nazionale/img/2020/01/31/134710592-72a7121a-ba81-4d44-9710-fade64199f7d.jpg" alt=""&gt;

    
  
  
  

	





I Vini in Degustazione
 
Diciamo subito che i vini di queste nuove annate, dal punto di vista sensoriale - non essendo del tutto pronti - hanno una valenza, in valore assoluto, non propriamente entusiasmante; specialmente se confrontati con i vini della retrospettiva; questi ultimi, intensi e decisi, ma senza spigoli, anzi armonici ed eleganti.
Eppure, proprio i vini della retrospettiva, ci ricordano che gli stessi, presentati per la prima volta dieci anni fa, palesavano, più o meno, le stesse difficoltà degli attuali vini d'annata e che, probabilmente, fra dieci anni, anche questi nuovi si saranno ammorbiditi e sicuramente saranno più godibili.
I vini da Nebbiolo, si sa, sono molto longevi e, come per gli exit poll, è rischioso azzardare dei giudizi alla loro prima uscita, senza aver maturato una considerevole esperienza.
 




	
	
	
	




  
  	
      	



	















&lt;img src="https://www.repstatic.it/content/nazionale/img/2020/01/31/134642899-562560e2-945e-4b48-b08b-b72713764d07.jpg" alt=""&gt;

    
  
  
  

	





L'annata 2017, che abbiamo, ormai, archiviato da un po' con un pizzico di rassegnazione, è stata un'annata caratterizzata da troppe variabili: principalmente gelo in tarda primavera e siccità in estate: le peggiori condizioni per un vitigno che è fra i primi a germogliare e fra gli ultimi a completare la maturazione. Hanno tratto qualche piccolo vantaggio quei vigneti impiantati su terreni argillosi e/o ad altitudini in cui le gelate non sono state così inesorabili.





	
	
	
	




  
  	
      	



	















&lt;img src="https://www.repstatic.it/content/nazionale/img/2020/01/31/134801365-ab850869-4b89-451a-9e1a-12745735be3c.jpg" alt=""&gt;

    
  
  
  

	





Per il Roero abbiamo avuto vini più nervosi e disomogenei, differenze legate sicuramente all'annata ed alla natura gessosa del terreno, oppure a quella sabbiosa.

Il Barbaresco sembra che abbia subito meno i capricci dell'andamento climatico; ricordiamoci pure che ha più tratti distinguibili e di riconoscibilità; e giova molto della sua freschezza.
 
L'annata 2016, di contro, è stata un'annata piuttosto generosa; in generale, ha donato delle ottime uve, dalle quali sono stati prodotti vini con un buon corredo olfattivo (non sempre solo austeri) succosi, saporiti e con un corredo acido-sapido-speziato di notevole caratura. Le Riserva di Roero si sono giovate dei vantaggi derivanti dal clima dell'annata, regalandoci vini più maturi ed equilibrati. Non resta che aspettare che il tempo faccia il suo corso e ci regali la gustosa godibilità di questi vini.
 




	
	
	
	




  
  	
      	



	















&lt;img src="https://www.repstatic.it/content/nazionale/img/2020/01/31/134736785-cc813a90-762d-49f7-b126-05dd307a520a.jpg" alt=""&gt;

    
  
  
  

	





L'annata 2015 è stata ottima: nevicate invernali, leggero anticipo primaverile, buon andamento climatico e, escludendo qualche grandinata, ha portato a maturazione fenolica le uve con almeno una settimana di anticipo, preservandole da eccessivi accumuli di zuccheri (19,3° la media di Babo) e conservando un ottimo valore di pH (intorno a 3,20). Determinante è stata, sicuramente, la gestione in vigna scoprendo i grappoli al tempo giusto, evitando scottature e surmaturazioni.
Le Riserva di Barbaresco si esaltano in quest'annata, perché mettono in mostra l'ottimo corredo olfattivo e gustativo di questo nobile vino: frequenti le note di goudron e cardamomo al naso; ottima trama del sorso e speziature fini ed eleganti in chiusura.

La tanto vituperata annata 2014, fredda e piovosa un po' ovunque in Italia, ha portato delle uve che, quando erano sane (per la verità molto poche ed il numero ristretto di Barolo Riserva lo testimonia) hanno dato vita a vini un po' esili, ma che, con l'invecchiamento, hanno acquisito complessità ed eleganza. Sempre in auge il famoso detto "Pochi ma buoni".
 
Il tannino, quasi sempre imponente nei vini da nebbiolo, è il discrimine della bontà e della assoluta qualità: se al netto della scontata ed immediata sensazione astringente, apprezziamo, poi, note fruttate e saporite, sapidità, note minerali e piacevoli speziature in chiusura di sorsi equilibrati, scorrevoli e perfino eleganti, allora vuol dire che siamo proprio davanti ad un gran vino.
Naturalmente, per quanto riguarda il tannino, ritroviamo le differenze pedoclimatiche che le zone di produzione conferiscono ai vini: quelli di La Morra sono sempre più armonici e meno spigolosi dei vini di Serralunga d'Alba.
 
Dopo queste considerazioni sulle annate e dopo tanti vini assaggiati, sarebbe ingeneroso stilare classifiche o liste di preferenza: sono tanti i vini che si sono elevati verso l'eccellenza; non è solo una questione di assenza di difetti o di ricorsi a "correzioni" maldestre. Più verosimilmente, siamo davanti ad una crescita professionale dei vigneron (a dire il vero, sembra diffuso un po' in tutt'Italia) a produrre uve sane e ad aver adottato pratiche di cantina più rispettose della materia prima e, soprattutto, più attente e puntuali, evitando sviste ed errori.
 




	
	
	
	




  
  	
      	



	















&lt;img src="https://www.repstatic.it/content/nazionale/img/2020/01/31/134845056-f94ff28f-8633-43e5-82ad-cfb632a58d76.jpg" alt=""&gt;

    
  
  
  

	





Comunque, chi ama vini da nebbiolo, può acquistarli con fiducia, nonostante i tempi siano prematuri per un giudizio definitivo; non fosse altro che per l'apprezzabile stato attuale.
 
Sempre impeccabile l'organizzazione, curata in questa occasione dalla onnipresente Marina Marcarini, Presidente di Albeisa, e di Matteo Ascheri, Presidente del Consorzio dei vini Albesi, con interessanti convegni ed una visita all'Istituto Tecnico Agrario Umberto I° - Scuola Enologica per una mini lezione pratica di potatura della vite.
 
Perfetto e puntuale il servizio affidato ai sommelier dell'AIS: hanno saputo modulare la loro attività a seconda delle esigenze e della velocità dei giornalisti-degustatori.
E che dire del personale di Sopexa, ufficio stampa ed interfaccia tra consorzio e giornalisti, coordinato da Anna Irene Barbon: sempre vigile e presente fisicamente, ma con la mente a ripassare ed organizzare le prossime attività.
 
    </content></article>