<?xml version='1.0' encoding='utf-8'?>
<article><type>digitale</type><title>Bill Gates lascia il cda di Microsoft. "Avrà più tempo per le attività benefiche"</title><subtitle /><author /><date>13 Marzo 2020</date><content>
        ROMA - Bill Gates esce dal consiglio di amministrazione di Microsoft, il colosso che ha co-fondato, per dedicare più tempo alle sue attività filantropiche quali la sanità, il cambiamento climatico, l'istruzione e lo sviluppo.

L'annuncio di Microsoft arriva a sorpresa e fa seguito all'addio - dopo 15 anni - anche al consiglio di amministrazione di Berkshire Hathaway, la holding del suo amico Warren Buffett: il posto di Gates è preso da Ken Chenault, l'ex amministratore delegato di American Express.

I titoli Microsoft risentono dell'uscita di Gates e, nelle contrattazioni after hours, perdono il 3,05%.

"E' stato un onore e un privilegio lavorare e imparare da Bill nel corso degli anni", afferma l'amministratore delegato di Microsoft, Satya Nadella. "A nome degli azionisti e del cda voglio ringraziare Bill per il suo contributo a Microsoft", dichiara il presidente indipendente del board, John Thompson.

Con l'uscita di Gates il consiglio di Microsoft resta composto da 12 membri, incluso il presidente. Gates continuerà a servire Microsoft come consulente tecnologico. "Microsoft sarà sempre una parte importante della mia vita lavorativa e continuerò a essere impegnato con Satya per la leadership tecnica della società, per aiutarla a centrare i suoi obiettivi ambiziosi", osserva Gates dicendosi "più ottimista che mai sui progressi" che Microsoft "sta facendo".

Gates ha co-fondato Microsoft nel 1975 insieme a Paul Allen. La società è sbarcata in Borsa nel 1986 e oggi è tra quelle che vale di più al mondo con una capitalizzazione di mercato di 1.210 miliardi di dollari. Gates - uno dei maggiori azionisti di Microsoft con una quota di circa l'1,36% - è uno degli uomini più ricchi al mondo.

Nel 2010 Gates e sua moglie Melinda insieme a Buffett hanno annunciato l'iniziativa Giving Pledge destinata ai "paperoni" che vogliono sostenere battaglie per l'istruzione, la sanità, la giustizia sociale ma anche la lotta al cambiamento climatico. All'iniziativa si aderisce impegnandosi a donare almeno metà della propria ricchezza. Fra le ultime personalità che hanno aderito c'è l'ex moglie di Bezos, MacKenzie.
    </content></article>