<?xml version='1.0' encoding='utf-8'?>
<article><type>digitale</type><title>Clima, calce spenta per frenare l'acidificazione del Mar Mediterraneo</title><subtitle /><author /><date>04 Febbraio 2020</date><content>
        



	


	
	
	
	









  
  	
      	



	













    


    &lt;img src="https://www.repstatic.it/content/nazionale/img/2020/02/04/124611687-cf2b9ac4-3b2d-4c9a-b2f9-b98b388da5cd.jpg"&gt;

    
  
  

	




MILANO - Come frenare l'acidificazione del Mediterraneo e al tempo stesso sottrarre dall'atmosfera la CO2 in eccesso? Proviamo con la calce spenta. La verserebbero le navi che attraversano il Mare Nostrum, e così facendo si potrebbero rimuovere dall'atmosfera ben 115 milioni di tonnellate di anidride carbonica all'anno, pari a un quarto delle emissioni prodotte in Italia. Sono questi i primi risultati del progetto di ricerca Desarc-Maresanus, condotto dal Politecnico di Milano e dal Centro Euro-Mediterraneo sui Cambiamenti Climatici con il supporto della società Amundi e la collaborazione della startup CO2APPS.

Il processo di acidificazione si inesca perché circa il 30% dell'anidride carbonica immessa un’atmosfera finisce nel mare. "Molti gruppi di ricerca hanno studiato lo spargimento di sostanze alcalinizzanti nelle acque, ma noi siamo i primi ad avere elaborato una simulazione modellistica dettagliata, focalizzata sul Mediterraneo, per verificarne la fattibilità tecnica ed economica", spiega il coordinatore del progetto Stefano Caserini, docente di Mitigazione dei cambiamenti climatici presso il Politecnico di Milano.

Il modello matematico ha preso in esame le migliaia di navi container e portarinfuse che solcano ogni anno il Mediterraneo, per un totale di circa 9 milioni di ore di navigazione: sfruttando la loro scia, si potrebbero spargere 90 milioni di tonnellate di calce spenta (idrossido di calcio), che andrebbero a tamponare l'acidità delle acque mimando il processo naturale che avviene quando la pioggia dilava le rocce portando bicarbonati nel mare. L'innalzamento del pH, e quindi la riduzione della sua acidità, permetterebbe al mare di assorbire più CO2 dall'atmosfera rimuovendone 115 milioni di tonnellate all'anno, con un costo netto di 60-90 euro per tonnellata di CO2 che in futuro potrebbe diventare competitivo. "Dobbiamo ancora valutare come effettuare la dispersione di calce spenta in modo da non disturbare l'ecosistema marino - precisa Caserini - ma i risultati di questo primo anno di ricerche sono confortanti: ci dicono che l'alcalinizzazione del mare potrebbe funzionare, anche se da sola non sarà sufficiente ad affrontare la crisi climatica".
    </content></article>