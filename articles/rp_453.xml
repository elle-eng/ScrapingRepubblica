<?xml version='1.0' encoding='utf-8'?>
<article><type>cartaceo</type><title /><subtitle /><author /><date>24/03/2020</date><content>di Pasquale Tina Il libro da consigliare ai suoi tifosi l’ha finito da qualche giorno. « Ho scelto “ Possiamo salvare il mondo,  prima di cena”. Mi è piaciuto molto » . Federica Russo ha 28 anni,  è il portiere del Napoli femminile  e ha aderito all’iniziativa voluta dalla società che ha inaugurato sui social la rubrica “Calciatrici da leggere”. Federica ha scelto Jonathan  Safran Foer. « Mi interessava molto il tema del cambiamento climatico  e ho scelto questo titolo » . Versione digitale sull’i-pad e lettura  piacevole. «Lo consiglio, è stato molto interessante » . Bianconera con Napoli nel cuore, Federica ha conquistato tutti.

Le piace questo appuntamento con i libri?

«Molto. Hanno cominciato le mie compagne e adesso contribuirò anche io. Stiamo consigliando tanti titoli e così c’è la possibilità di scoprire qualcosa di nuovo in questo periodo in cui dobbiamo restare tutti a casa ».

Federica Russo, dove sta trascorrendo la quarantena?

«Sono tornata a Torino l’11 marzo e adesso sono a casa. Mi sto allenando. Ho un giardino e quindi posso lavorare all’aria aperta».

Napoli le è rimasta nel cuore...

«Assolutamente. Spero di tornarci il prima possibile. La città mi ha conquistato. Ci ero stata due anni fa con la mia famiglia per Pasqua e il destino ha voluto che ci giocassi.

Napoli è la mia esperienza da professionista fuori dal Piemonte e mi trovo benissimo».

Ha scelto di aiutare l’ospedale Cotugno.

« Mi è sembrato normale sostenere la città che mi ha adottato. Ho fatto la mia donazione personale, a prescindere da quella della società che ha lanciato proprio una campagna. L’ho fatto col cuore».

In quale zona di Napoli abita?

«Fuorigrotta, due passi dallo stadio San Paolo. Ma sono juventina, eh».

È arrivata proprio dal club bianconero.

«Sono stata alla Juve per due anni, sono felice di questa esperienza, ma la fede - sorride - non si tocca».

Qual è il suo punto di riferimento in porta tra i suoi colleghi maschi?

«Ovviamente Gigi Buffon. Da sempre un modello. E Perin».

E Meret?

«Secondo me è un portiere forte. Se fossi Gattuso, lo farei giocare di più, ma ovviamente esprimo solo il mio parere».

È mai stata al San Paolo?

«Sì ho visto Napoli-Inter lo scorso 6 gennaio, ma gli azzurri erano ancora in crisi, poi si sono ripresi».

E poi hanno battuto la sua Juve.

«Ma stavo tornando a Torino e non ho visto la partita. Quando sono atterrata a Caselle e ho riacceso lo smartphone, ho trovato tanti messaggi di sfottò dei miei amici napoletani. Divertente».

Spera di tornare presto?

«Certo. Significherebbe giocare di nuovo. Al momento ne dubito, ma il calcio è la mia vita, quindi vorrei proprio proseguire il campionato.

E poi devo visitare meglio Napoli.

Avevo già organizzato una gita in Costiera con le mie amiche di Torino, abbiamo dovuto rimandare tutto. Spero di recuperare presto».

k Portiere Federica Russo, torinese: gioca nel Napoli femminile</content></article>