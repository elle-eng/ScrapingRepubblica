<?xml version='1.0' encoding='utf-8'?>
<article><type>digitale</type><title>India, a 8 anni Licypriya lotta per il clima: "Ma non chiamatemi Greta"</title><subtitle /><author>
			
				di GAIA SCORZA BARCELLONA
			
		</author><date>10 Febbraio 2020</date><content>
        Ha solo 8 anni ma è perfettamente cosciente di vivere in uno dei Paesi più inquinati del mondo. Si chiama Licypriya Kangujam e, con due anni di militanza già sulle spalle, è una delle più giovani attiviste per l'ambiente dell'India, se non del globo.



     


Mentre a Nuova Delhi le concentrazioni di polveri sottili raggiungevano picchi di 810 microgrammi per metro cubo, contro la soglia dei 25 che l'Oms raccomanda di non superare, lo scorso novembre Licypriya ha continuato a chiedere al governo indiano di prendere misure per limitare le emissioni e rendere l'aria più respirabile. La sua non è una crociata personale, ci tiene a sottolineare, ma per migliorare la vita di milioni di persone che negli ultimi anni hanno visto scomparire il Taj Mahal, una delle sette meraviglie e patrimonio Unesco, inghiottito dalla nube di smog che ha coperto anche Agra. A nulla sono valse le misure prese contro il traffico che da sempre assedia ormai le città indiane - soprattutto nella capitale, una megalopoli da 20 milioni di abitanti - cui si aggiungono emissioni industriali e fumo delle stoppie bruciate nelle fattorie tra le piantagioni fuori dai centri abitati. Per questo, la giovanissima Licypriya chiede da tempo che le lezioni sul cambiamento climatico diventino materia obbligatoria nelle scuole. Se qualcosa deve cambiare, bisogna che accada ovunque.



     


Come Greta Thunberg, Licypriya combatte una partita su scala globale, eppure ha le idee chiare su come si debba giocare per fare gol: "Non chiamatemi Greta", ha detto però a chi l'ha facilmente accomunata alla paladina svedese dei Future for fridays, il movimento di giovani che scioperano per il clima seguendo l'esempio della 17enne di Stoccolma. "Se mi chiamate 'la Greta indiana' non state raccontando la mia storia, la state cancellando", ha chiarito la ragazzina cresciuta in un villaggio del Manipur, nel nord-est dell'India, seguendo le orme del padre che nel 2015 raccolse fondi per le vittime del terremoto che mise in ginocchio il Nepal.



     


Accompagnata da lui, KK Singh, lo scorso dicembre Licypriya ha partecipato alla Cop25 di Madrid protestando al fianco di Greta e ad altri giovani per dare voce a tutte le realtà che soffrono a causa dei cambiamenti climatici. "Sono venuta qui per dirvi che è il momento di agire, perché ci troviamo nel bel mezzo di una vera emergenza climatica", ha detto rivolta ai leader mondiali riuniti per parlare del climate change. Parole che tutto il mondo ha sentito pronunciare da Greta Thunberg più volte dal 2018 a oggi, fin da quando l'attivista svedese cominciò a saltare la scuola per manifestare silenziosamente seduta di fronte al Parlamento della sua città.



     


Nel frattempo però, anche la piccola Licypriya muoveva i suoi passi partecipando alla conferenza delle Nazioni Unite sulle catastrofi, in Mongolia, che - a suo dire - "le ha cambiato la vita". Già allora si dava da fare a tempo pieno con l'associazione Child Movement per sensibilizzare i governi e l'opinione pubblica sul tema del riscaldamento globale. Ancora oggi piantona spesso il Parlamento indiano. Nelle foto che la ritraggono sui media internazionale Licypriya compare sempre con cartelli rivolti a Narendra Modi e all'establishment ("Act now" è lo slogan più ricorrente) perché vengano approvate leggi per limitare i gas serra ormai fuori controllo.



    History will judge us for what we do today to help guarantee that future generation can enjoy the same livable planet. It was an honor to spend time with you @LicypriyaK She and SayTrees made commitment to support oneanother,in hopes of securing a brighter future for our planet pic.twitter.com/WQkhMjfSTS— SayTrees (@saytrees_ind) February 6, 2020 


Oltre allo studio di una normativa che possa funzionare come salvagente in un mare in tempesta, Licypriya si è applicata anche su altre idee, come il kit di sopravvivenza chiamato Sukifu (survival kit for the future) con mascherina e tubo collegato ad una scatola (fatta con materiali riciclati) per portare in spalla una pianta come fonte unica di ossigeno, che nell'aria rischia ormai di diventare una rarità. Licypriya non è passata inosservata quando ha indossato la sua trovata di fronte ai politici riuniti al Consiglio del Punjab, così come continua a fare ogni giorno attraversando il suo Paese per tenere alta l'attenzione sull'inquinamento atmosferico, che negli scorsi mesi ha raggiunto livelli record obbligando le autorità a chiudere i cieli e le scuole a più riprese.

Grazie alla lotta portata avanti finora da Licypriya però, il Rajasthan è il primo Stato ad aver introdotto le lezioni scolastiche di educazione ambientale e presto il Gujarat seguirà l'esempio, ha spiegato la giovane attivista a Bbc, sempre più convinta che la strada da percorrere è lunga e che i politici debbano ascoltare - una per una - le voci di chi vede da vicino la catastrofe ambientale in atto. Perché una sola Greta non basta.
    </content></article>