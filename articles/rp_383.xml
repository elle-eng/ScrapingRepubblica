<?xml version='1.0' encoding='utf-8'?>
<article><type>digitale</type><title>L'altra faccia di Londra</title><subtitle /><author>
		
			
				
				
				
					Antonello Guerrera
				
			
		
	</author><date>03 Marzo 2020</date><content>
        LONDRA. Maggio 2019: un uomo inglese di mezz'età, mentre cammina nel difficile quartiere di Romford, periferia est di Londra, si copre parzialmente il volto con la tuta. Subito viene bloccato dalla polizia, che per le proteste poi lo multa di 90 sterline. "Grazie ragazzi!" la sua sarcastica reazione ai microfoni della Bbc, "eppure non ho fatto niente di male, solo che non volevo essere filmato da quelle telecamere".

"È per questo che stiamo protestando. E non molleremo" promettono Anna Hart, pugnace donna sulla cinquantina, e Georgina Rowlands, trent'anni di meno. Hanno i volti dipinti di blu, rosso e bianco e sono tra i fondatori del Dazzle Club che incontriamo nel foyer della British Library, a Londra. Il nome proviene dall'inglese "dazzle", "accecare", come le mimetizzazioni della Marina britannica durante la Prima guerra mondiale cui si è rifatto poi l'artista Adam Harvey.

Anna, Georgina e gli altri attivisti si colorano il volto di forme geometriche, un po' alla David Bowie, per protesta contro il loro nemico numero uno: le telecamere per il riconoscimento facciale che da qualche mese a Londra stanno inquietando gli animi di molti. Ma che possono andare in tilt quando incrociano facce pitturate come quelle del Dazzle Club: "Questa è una zona grigia" dice Anna "e molti non si rendono conto. Noi siamo qui per farvi riflettere".

La rivolta del Dazzle Club, gruppo di performance art attivo dal 2017, è partita proprio in queste grigie strade londinesi, intorno alla British Library,  "dove bazzichiamo un po' tutti noi membri" dice Anna "nonostante estrazione e lavori diversi". Grazie al Financial Times, l'anno scorso si è scoperto che qui intorno la società privata Argent stava sviluppando un nuovo complesso edilizio a King's Cross, utilizzando sofisticatissime telecamere per il riconoscimento facciale di eventuali vandali o delinquenti.

"La nostra protesta è partita proprio da una lettera del sindaco di Londra Sadiq Khan contro Argent. Ora, ogni terzo giovedì del mese, organizziamo marce pubbliche in cui sfidiamo queste videocamere utilizzate ormai anche da privati. Stiamo crescendo, abbiamo sostegno da tutto il mondo". Diventeranno come Extinction Rebellion, il gruppo ambientalista radicale? "Vedremo. Di certo c'è solidarietà tra questi movimenti "orizzontali"" sottolinea Georgina "e ci sentiamo affini ai manifestanti di Hong Kong che abbattono le videocamere. Perché, dalla sorveglianza di massa al cambiamento climatico, lottiamo tutti per un mondo migliore".

Il Regno Unito è da anni sotto accusa per l'uso spropositato di telecamere di sicurezza: a Londra ora se ne stimano una ogni 14 persone. Peggio solo Pechino. Ma al di là della Cina, dove è stata approntata una capillare video-sorveglianza di massa in cui i cittadini hanno una "patente di comportamento" a punti e la minoranza musulmana uigura è sotto strettissimo controllo, il Regno Unito è oggi il Paese che più impiega le videocamere a riconoscimento facciale live, in tempo reale. E il loro utilizzo ha scatenato un dibattito enorme. Dopo aver condotto una decina di test, tra cui al Carnevale di Notting Hill, da fine gennaio la polizia londinese ha adottato ufficialmente questa controversa ultratecnologia, che ha allarmato le associazioni in difesa della privacy Liberty e Big Brother Watch: "È come se ci rubassero il codice del Dna. È inquietante. E che ne sarà dei nostri dati visivi?".

La Metropolitan Police ribatte che l'utilizzo di queste super-videocamere è destinato puramente alla "lotta contro il crimine" ed è "sempre segnalato ai passanti da cartelli e volantini degli agenti". Per Sian Berry, co-leader dei Verdi, è una farsa: "Quando ti viene detto, sei già stato catturato dall'occhio della telecamera". L'obiettivo della polizia è registrare per qualche ora migliaia di persone tra le quali potrebbero trovarsi delinquenti o ricercati. I luoghi verrebbero scelti in base a preventive segnalazioni dell'intelligence. Sinora, però, a Londra l'efficacia del riconoscimento facciale contro criminali e delinquenti si è limitato a pochissimi casi. Ma altrove, per esempio a Surat, in India, i reati sarebbero calati del 28 per cento.

È scontro anche sui numeri: secondo l'Università dell'Essex, c'è una percentuale di errore fino all'81 per cento sui casi sospetti segnalati dalle telecamere. La polizia risponde che questa si riduce allo 0,1 sul totale dei volti scansionati. Ma questi avveniristici aggeggi degni del Grande Fratello di George Orwell e realizzati dal colosso giapponese Nec per la polizia inglese, sembrano toppare soprattutto di fronte a persone nere o di origini non bianco-caucasiche. Il che comporta fermi e conseguenti umiliazioni per alcune fasce specifiche della popolazione.

Funzionano così: in tempo reale riconoscono e memorizzano tutti i volti inquadrati dall'obiettivo e li confrontano con le foto del database di sospetti che potrebbero aggirarsi nell'area. Il controllo, fulmineo, si basa sul calcolo delle distanze in 3D tra i vari lineamenti e le parti facciali (occhi, naso, bocca...). Se combaciano con l'immagine di un soggetto già attenzionato, gli agenti escono allo scoperto e bloccano il sospetto, controllandone le generalità. È l'opposto del metodo lombrosiano o del controverso pioniere inglese dell'eugenetica Sir Francis Galton: questo è il mondo di Alphonse Bertillon, il criminologo parigino del XIX secolo che inventò le foto segnaletiche e un primo sistema di riconoscimento biometrico.

Per capirci, è come quando Facebook ci suggerisce di taggare un amico in una foto: il social network lo ha riconosciuto dalle immagini che già possiede nei suoi archivi. Ma è solo un esempio: oggi il riconoscimento facciale è ovunque e, come scrive Shoshana Zuboff in Il capitalismo della sorveglianza, quando simili cose sono già entrate nelle nostre vite in maniera pervasiva non ce ne accorgiamo più. Difatti, il riconoscimento facciale c'è in aeroporto ai controlli di frontiera elettronici con passaporto biometrico, c'è sugli smartphone, o allo stadio, dove i razzisti vengono beccati con queste sofisticate telecamere che Taylor Swift ha utilizzato in un concerto contro gli stalker nel pubblico. E poi in alcuni negozi in Giappone viene utilizzato per individuare ladri e gusti dei clienti, ma anche nei colloqui di lavoro per decifrare le emozioni del candidato. Amazon ha il suo algoritmo Rekognition e la multinazionale Unilever ha risparmiato così 100 mila ore di lavoro in risorse umane.

Già, proprio come il Grande Fratello contro Winston Smith, il protagonista di 1984 di Orwell. O in 2001: Odissea nello spazio, Minority Report, Star Trek, Robocop, Blade Runner, oppure Noi di Zamjatin, il primo romanzo distopico. Ma oramai tutto questo è realtà, e bisogna farci i conti. Nel Regno Unito non c'è una legislazione specifica. Una sentenza dell'Alta Corte (ora appellata) ha giudicato legale l'uso del riconoscimento facciale della polizia - seppur con limitazioni - e lo stesso governo di Boris Johnson nel suo programma evoca "nuovi strumenti tecnologici nella lotta al crimine".
Il Parlamento Ue di recente ha invece detto no, la Germania ha congelato tutto perché vuole prima consultare i cittadini e il veto è arrivato persino da San Francisco, dove la tecnica del facial recognition ebbe origine col visionario vescovo mormone Woody Bledsoe. A Londra, invece, oggi tutto è possibile. Dove si arriverà? Come 1984 di Orwell, anche il Panopticon, il "carcere ideale" dove ogni prigioniero può essere spiato da una sola guardia, era di un inglese, Jeremy Bentham.

Sul Venerdì del 28 febbraio 2020
    </content></article>