<?xml version='1.0' encoding='utf-8'?>
<article><type>cartaceo</type><title>Miele in crisi, clima e smog fanno crollare la produzione</title><subtitle /><author /><date>03/02/2020</date><content>di Maurizio Bologni Crollo del 50% della produzione di miele nel 2019. E un 2020 che non si preannuncia migliore a causa di surriscaldamento climatico,  inquinamento, malattie.  È un quadro fosco quello dell’apicoltura che esce dal 36esimo Congresso nazionale del settore professionale che si è svolto a Grosseto. Una pessima  notizia per tutti: perché le api sono sentinelle- spia della qualità dell’ambiente e svolgono la funzione di impollinazione  che è fondamentale in agricoltura.  Gli apicoltori varano le contromosse: una grande campagna  per promuovere il consumo  del miele tra i giovani e la richiesta  all’Ue perché metta le api al centro dell’agricoltura nella  nuova Pac 2020.

La Regione Toscana ha promesso  il proprio sostegno. « Vogliamo  essere sempre vicini alle esigenze dei produttori», ha detto  Marco Remaschi, assessore all’agricoltura della Toscana, dove  sono censiti 5.800 apicoltori, con 100.000 alveari presenti in anagrafe, equamente ripartiti tra stanziali e nomadi; il 65% sono  produttori in autoconsumo e detengono il 15% degli alveari, mentre il restante 35% gestisce a fini produttivi l’ 85% del totale delle colonie. Nel 2019 la produzione  di miele in regione, come in tutta Italia, è risultata fortemente  ridotta, praticamente azzerata  per quanto riguarda le produzioni primaverili. « Dopo essere stata una delle prime Regioni  a dotarsi di una legge specifica  che definisce le norme per l’esercizio, la tutela e la valorizzazione  dell’apicoltura — ha spiegato Remaschi — la Toscana ha ora varato un provvedimento  di legge specifico per intervenire  con microcredito a tasso zero  per tutti gli agricoltori che hanno avuto perdite di produzione  proprio per sostenere questo  tipo di attività che rappresenta  per noi un elemento importante,  per la biodiversità e per la salvaguardia di alcuni territori  nei quali il lavoro delle api è fondamentale».

© RIPRODUZIONE RISERVATA

k La crisi Cala la produzione di miele</content></article>