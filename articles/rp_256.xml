<?xml version='1.0' encoding='utf-8'?>
<article><type>cartaceo</type><title>I giovani salveranno la Terra ma le scelte deve farle la politica</title><subtitle /><author /><date>09/02/2020</date><content>di Giuliano Foschini

Lettere

corso Vittorio Emanuele, 52  70122 Bari E-mail

bari @repubblica.it Cara Repubblica,il maltempo di questi giorni ha confermato per l’ennesima volta il vero grande dramma del nostro tempo: il cambiamento climatico. Se non riusciamo a capire quanto male ci facciamo con i nostri atteggiamenti che non rispettano l’ambiente; se non capiamo quanto male faremo ai nostri figli e ai nostri nipoti ai quali lasceremo un mondo sicuramente peggiore se non cambiamo le nostre abitudini; ecco, se non riusciamo a guardare al futuro per colpa del nostro egoismo, proviamo a vedere il presente e a capire quanti danni ci stiamo facendo. Io non sono un esperto, ma sono convinto che quello che è successo nelle ultime ore in Puglia – penso alle piogge e al vento che ha messo in ginocchio la nostra regione – sia in qualche modo collegato alla nostra scarsa attenzione verso l’ambiente. Il mare in burrasca ha distrutto opere pubbliche, ristoranti sul mare, spiagge, buttato giù alberi centenari. Ma è davvero questo il mondo che vogliamo?

Davvero non ci possiamo fermare?

Giuseppe Barile

Gentile Giuseppe, fa due domande alle quali non posso che risponderle con banalità. Quindi, diamo per scontate le risposte. Il punto è capire: ci riusciremo a prenderci cura di noi? Sono un ottimista, quindi istintivamente le direi di sì. Ma, pensandoci bene, il "sì" istintivo trova anche solide motivazioni. Le nuove generazioni mi sembrano abbiano acquistato, rispetto alla mia, l’antidoto alla distrazione: la consapevolezza.

Sanno cosa hanno. Sanno cosa rischiano di perdere. Sanno distinguere i buoni comportamenti – anche i più banali: differenziare i rifiuti, non sprecare e razionalizzare le risorse che si esauriscono – dai cattivi, sanno coniugare l’etica con lo sviluppo. La domanda giusta è: basterà? Sì, spero. A dare lo scatto deve essere evidentemente la politica con scelte radicali e coraggiose, magari non dall’impatto immediato ma che siano un saldo investimento per il futuro: programmando conuna visione lunga non con la solita prospettiva delle prossime elezioni. Parlando di noi, mi sembra che la Puglia in questo sia qualche passo avanti: l’investimento sulle energie rinnovabili, un utilizzo intelligente del suolo dopo una vita concessa all’abusivismo indiscriminato, allo sfregio in nome del profitto, hanno rappresentato un cambio di passo cruciale negli ultimi 15 anni. Adesso sarebbe bene che queste parole fossero il centro della prossima campagna elettorale per le elezioni regionali. E sarebbe bene anche che non si dimentichi mai qualche concetto base: tipo che le mareggiate distruggono le costruzioni sul mare. Ma che sul mare non si dovrebbe costruire.</content></article>