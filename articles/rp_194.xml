<?xml version='1.0' encoding='utf-8'?>
<article><type>cartaceo</type><title>Il pianeta si salva partendo dall’Italia</title><subtitle /><author /><date>31/01/2020</date><content>Emerge con sempre  maggior chiarezza  e forza che l’Italia è  chiamata a un ruolo  guida nella regione  mediterranea  e che questa, a sua volta, rappresenta un hotspot cruciale  della questione climatica globale.  Uno studio multidimensionale – non solo su come cambia il clima ma anche su quali saranno le conseguenze  – condotto da ottantacinque scienziati  di venti paesi mediterranei, e divulgato  in anteprima alla fine del 2019, traccia un bilancio e proiezioni inquietanti.  La nostra regione si sta riscaldando  il 20 per cento più rapidamente della  media, sono apparse più di settecento  specie animali aliene, diventano endemici  i megaincendi e il 90 per cento delle specie ittiche è sul punto del collasso.  Entro il 2040 si prevede che oltre  250 milioni di abitanti del Mediterraneo  saranno vittime di scarsità idrica.  Si prevede, poi, che il livello del nostro  marepossa aumentare di 20centimetri  entro il 2050, che possono sembrare  pochi ma salinizzerebbero il delta  del Nilo, sconvolgendo la sussistenza  di milioni di persone. La lista sarebbe  lunga, ma non dice tutto. La politica ha compreso che qui saltano le basi profonde di una già delicata convivenza.

Limitarsi a prendere le misure dei singoli impatti diretti vuol dire non comprendere che è in gioco una posta cruciale: l’identità e l’unità dell’Europa,  e una relazione costruttiva entro il più naturale ambito di internazionalizzazione  dell’economia italiana, la sponda sud del Mediterraneo e oltre essa l’Africa. A guardare il planisfero ci si accorge che l’idea di Europa – come continente a sé stante – rappresenta un’anomalia. Usando i criteri di delimitazione  dei continenti applicati per tutti  gli altri, noi non dovremmo esistere: siamo solo una piccola appendice dell’Asia. Eppure continuiamo a sentirci  un continente a parte, anzi forse – con quel po’ di presunzione che una volta si chiamava eurocentrismo – ci sentiamo IL continente, il “vecchio” continente! Cosa ci distingue? Una certa  unità culturale, persino fisionomica,  un senso di comunità nella diversità.

Pochi si interrogano sulle radici di questa unità che non si basa sull’isolamento  del proprio territorio, ma qualcuno  l’ha fatto: a cominciare da Montesquieu che vedeva l’identità europea come un prodotto dell’eccezione climatica  che ha benedetto l’Europa dalla  fine dell’ultima glaciazione, circa diecimila anni fa. Se Montesquieu aveva  ragione – e con criteri contemporanei  possiamo confermare che aveva visto  giusto – significa che il clima dell’Europa ha giocato un ruolo determinante  nel forgiare la nostra identità e nel definire i nostri interessi. Anche la sponda sud del Mediterraneo ha beneficiato di una sua favorevole eccezionalità  climatica che ha contribuito a distinguerne  l’identità dal resto dell’Africa.  Queste due eccezioni favorevoli sono  interconnesse dall’azione stabilizzante  del mare che condividiamo, e hanno creatole condizioni della rivoluzione  agricola: la strutturazione sociale  da cui ha preso le mosse l’organizzazione  umana in campagne coltivate e centri urbani, che ancora è la nostra. È successo attorno al Mediterraneo: fra Europa, Anatolia, Fenicia, perché un clima stabile e prevedibile è essenziale per pianificare i raccolti.

Senonché, l’inerzia stabilizzante di un vasto bacino d’acqua come il Mediterraneo  non basta più senza l’aiuto del coprotagonista della nostra particolare  fortuna climatica, il dolce e regolare  anticiclone delle Azzorre. Pochi anni fa i meteo televisivi menzionavano  a ogni piè sospinto questo anticiclone  come annunciatore di bel tempo; ma esso appare sempre meno sull’area  mediterranea e viene estromesso dagli anticicloni africani, che sconfinano  sempre più prepotentemente. In pratica, cominciamo a condividere un nuovo tipo di clima con i paesi della sponda sud del Mediterraneo, mentre a nord delle Alpi crescono altre modifiche  che divaricano il clima mitteleuropeo  dal nostro. Ma se concordiamo con Montesquieu – il clima è un fattore determinante nel comporre interessi e identità dei popoli – non è solo una questione di piogge e temperature. In pratica, per l’Italia, significa che alla nostra  identità europea inizia a sovrapporsi  una comunione di interessi con chi condivide l’anticiclone africano, mentre rischiamo di distanziarci da alcune  prospettive che finora ci ancoravano  saldamente all’Europa.

Non è solo una questione di venti e piogge e nemmeno dottamente antropologica:  si tratta di economia, commercio  e geopolitica. Ad esempio, con il riscaldamento dell’Artico e il restringimento  dei ghiacci si stanno liberando  alcune rotte commerciali marittime  polari – i mitici passaggi a nord-est e a nord-ovest – che rischiano di privare  i nostri porti, o il Canale di Suez, di moltissimo traffico. Dovremo fare i conti con la migrazione a nord di alcuni  vitigni che per noi sono identitari (e una gran bella fonte di proventi). Se non stiamo attenti, questo rischia di spaccare l’integrazione europea in due gruppi con interessi divergenti.

Ma non ci sono solo le sottrazioni, ci sono anche le aggiunte. Qualcosa perdiamo  perché migra a nord, ma qualcosa  guadagniamo in provenienza da sud, condividendola con altri popoli in una nuova comunità di interessi. Ad esempio,la comunità “forestale” – coloro  che per passione o denaro tutelano la vegetazione – sta sperimentando un’integrazione e un’intensificazione della collaborazione fra le due sponde del Mediterraneo.

C’è sempre stata una cooperazione forestale globale per l’ecosistema planetario  ma, in questo nuovo club panmediterraneo,  si sta intensificando; e non è solo frutto di una crescente consapevolezza  ecologica: la vegetazione originaria della sponda meridionale del Mare Nostrum è l’unica che potrà permanere produttiva sulla sponda nord entro pochi anni e quindi salvare la funzionalità di intere economie nazionali.

©RIPRODUZIONE RISERVATA

Verdedì

Verdedì, il nostro appuntamento del venerdì si ispira ai Fridays for Future, (i venerdì per il futuro), le manifestazioni dei giovani per il clima</content></article>