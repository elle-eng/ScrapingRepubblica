<?xml version='1.0' encoding='utf-8'?>
<article><type>cartaceo</type><title /><subtitle /><author /><date>20/02/2020</date><content>Mango e avocado sono  già coltivati in  Sicilia. Ma per sapere  come saranno  i nostri campi  domani, bisogna  guardare ancora più a sud, scendendo ogni anno di 20 chilometri. Fra mezzo secolo – ha calcolato il Politecnico di Zurigo – l’Italia  centrale avrà il clima e il paesaggio  di Tunisi. Le nostre aziende agricole, conferma il rapporto del 2019 su agricoltura e cambiamento climatico dell’Eea, Agenzia europea per l’ambiente, perderanno l’80% del loro valore, se non verrà presa alcuna  misura per adattarsi a un mondo  più caldo in generale e a un’Italia più secca in particolare.

Non sono solo cattivi presagi. Venti,  grandinate, ondate di caldo e siccità  si stanno già abbattendo sulla nostra agricoltura, uno dei settori più esposti al cambiamento climatico.  Negli ultimi 10 anni, ha calcolato Coldiretti, i danni da eventi meteo estremi hanno raggiunto i 14 miliardi.  Solo la siccità, secondo una tabella  diffusa dal Ministero dell’Agricoltura,  ha distrutto frutta e verdura per 15 miliardi di euro nei campi italiani  dal 1995 a oggi. Quanto mezza manovra finanziaria. Per questo il ministro dell’Agricoltura Teresa Bellanova  ha annunciato l’istituzione, entro febbraio, di una consulta contro  il cambiamento climatico.

«Ho iniziato a lavorare 40 anni fa. Da allora l’acqua necessaria per irrigare  è aumentata del 30%», racconta  Paolo Mannini, direttore del Canale  Emiliano Romagnolo (Cer), guidando  lungo i perimetri dei campi fra Bologna e Budrio. «I confini degli appezzamenti qui hanno 2 mila anni.  Risalgono alla centuriazione romana  », spiega. Oggi a guardare questi  terreni lisci e pronti per le colture  estive ci pensano anche i satelliti. «Raccolgono i dati sulla presenza di acqua e sulla traspirazione delle foglie.  Insieme a sensori messi nei campi, informazioni sulla composizione  del suolo, previsioni meteo e caratteristiche della pianta in coltivazione,  ci danno il volume di acqua necessaria per l’irrigazione». Ai coltivatori  il messaggio arriva sul cellulare,  come testo oppure in audio.

Il sistema si chiama Irriframe, è gestito dall’Anbi (Associazione dei consorzi di bonifica e di irrigazione ) e fa risparmiare il 25% dell’acqua. «La prima versione è nata nel 1984 – spiega Mannini – e compariva in tv, su una pagina del Televideo». Oggi basta registrare la posizione della propria azienda, il tipo di coltura ed eventualmente integrare i dati con le riprese dei droni sui campi. Non c’è nulla da pagare. «Il pesco deve essere  irrigato oggi per 3 ore e 20 minuti  », è il messaggio che arriva al coltivatore.  Gli abbonati sono già 50 mila  in 16 regioni, per un risparmio di 500 milioni di metri cubi di acqua all’anno. Le strategie per adattare il fabbisogno idrico a ciascuna pianta vengono studiate all’Acqua Campus di Budrio, un centro di ricerca gestito  dal Cer. «Ci visitano coltivatori che vogliono rinnovare i loro impianti  o scienziati di paesi con problemi  simili ai nostri, da Israele all’Australia», spiega Mannini.

In questo inverno secco oltre la media, le indicazioni di Irriframe sono  necessarie. «A Bologna a febbraio  abbiamo la neve. Quest’anno siamo  già costretti a irrigare» dice preoccupato  Mannini. Gli effetti del novembre  più piovoso degli ultimi 70 anni sono svaniti, scivolati via verso il mare, veloci come una piena. Il Sud Italia è oggi in una situazione di crisi idrica. In sofferenza – fa sapere l’Anbi – sono Sicilia, Basilicata e Puglia.  Qui l’acqua negli invasi è la metà  in confronto allo scorso febbraio. In Umbria a gennaio è caduto il 75% di pioggia in meno rispetto al 2019. E le piante, risvegliate dalla primavera  anticipata, hanno iniziato presto a succhiare acqua per rimettere in circolo la linfa. Una gelata ne distruggerebbe  i germogli. È accaduto nel 2018, facendo perdere ai contadini  il 15% dei raccolti di frutta.

Per arrivare sulle tavole, oggi, un prodotto della terra deve fare lo slalom  in un campo minato fatto di 1668 eventi meteo estremi all’anno, secondo i dati del 2019 dello European  Severe Weather Database relativi  all’Italia. Si tratta di 4,5 "tegole" al giorno, che cadono sulla testa dei contadini per colpa in buona parte del cambiamento climatico (nel 2009 erano state 258, circa un sesto).  Le temperature più alte impongono  un’accelerazione alle dinamiche  dell’atmosfera, caricandola di energia termica. Ecco allora che sui nostri campi nel 2019 si sono abbattuti  511 grandinate e 212 tornado. Le coltivazioni di avocado che oggi impreziosiscono  l’agricoltura siciliana sono state distrutte dalle tempeste già due volte, nel 2014 e nel 2018.

I contadini cominciano a cercare riparo nelle assicurazioni. Nel 2019 il valore protetto con una polizza ha raggiunto il record in Italia: 8 miliardi.  Un balzo del 50% era avvenuto nell’annus horribilis 2017. Tra 2015 e 2019 sono stati concessi 1,5 miliardi di risarcimenti. Eppure le aziende assicurate sono ancora l’8% e la nuova  politica agricola comune europea  potrebbe arrivare a prevedere la polizza obbligatoria (è solo un’ipotesi  sul tavolo, per ora). L’alternativa  è veder appassire l’agricoltura italiana, che resta prima in Europa per valore, con 31,9 miliardi nel 2019, ma che sembra diretta sulla via del declino. Con una categoria, quella dei contadini, condannata a un reddito  medio fra i più bassi in Italia.

Nell’arco di una generazione, spiega  l’Anbi partendo dai dati Istat, il 28% dei campi coltivati in Italia sono stati abbandonati dai coltivatori o trasformati in cemento. I terreni agricoli, aggiunge il rapporto Eea, potrebbero svalutarsi del 35-80% da qui al 2100 per il cambiamento climatico.  Per l’Italia sarebbe una perdita  di valore fino a 120 miliardi. Soldi  che finirebbero nelle tasche degli agricoltori nordeuropei. Una coltura  pregiata come la vite ha già colonizzato  Gran Bretagna, Danimarca e Scandinavia. Il rapporto Eea prevede  "uno spostamento verso nord anche  dell’ulivo". Nell’Europa del sud "temperature troppo alte nella fase di fioritura o crescita del chicco avranno impatto negativo sulle rese dei cereali". In Europa del Nord invece  "il caldo porterà a un allungamento  della stagione produttiva".

Il risultato: i redditi agricoli, in Italia,  sono previsti in dis cesa di un ulteriore  16% entro il 2050. La domanda  di acqua per irrigare è in salita del 18%. L’aumento delle temperature,  in particolare l’assenza di minime  sufficientemente rigide da uccidere  molti insetti, estenderà le infestazioni  di Xylella e mosca dell’ulivo,  cita sempre l’Eea. Teniamoci forte,  per la primavera in arrivo. Questo  inverno senza inverno ha fatto registrare minime sopra la media di 1,95° a dicembre, nella misurazione del Cnr. È stato il secondo dicembre più caldo dal 1800. Gongola la cimice  asiatica, insetto devastante per i campi, comparso in Italia nel 2012, che nel 2019 secondo Coldiretti ha causato 740 milioni di danni.

Ogni goccia d’acqua, in queste condizioni, è preziosa. All’Acqua Campus si studia l’assorbimento delle  radici per ciascuna fase di crescita  della pianta. I sistemi di irrigazione  che spruzzano l’acqua sui campi (tra l’altro bagnando le foglie e favorendo  i parassiti) ne sfruttano il 70-75%. I tubi goccia a goccia riducono  la percentuale di acqua non utilizzata  al 10-20%. «Il sistema più efficiente  – spiega Mannini – è quello del tubo gocciolante interrato a 30-40 centimetri di profondità, che eroga piccolissime quantità proprio accanto alle radici». L’acqua sfruttata  arriva al 90-95%. Per rendere il sistema  anche poco inquinante «studiamo  tubi biodegradabili, così da non riempire di plastica i campi».

©RIPRODUZIONE RISERVATA</content></article>