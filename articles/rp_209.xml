<?xml version='1.0' encoding='utf-8'?>
<article><type>cartaceo</type><title>“Alberi per compensare le nuove costruzioni”</title><subtitle /><author /><date>03/02/2020</date><content>di Mariachiara Giacosa Il centrodestra cancella i vincoli per ampliare le abitazioni nei centri  storici, mentre il centrosinistra vorrebbe inserire, per le nuove costruzioni,  lo stesso meccanismo che già si usa quando si comprano i biglietti aerei. Quello della carbon  offset in base al quale, il viaggiatore  ambientalista compensa le emissioni di Co2 del proprio volo,  con una cifra aggiuntiva sul prezzo del biglietto destinata al contrasto al cambiamento climatico,  per la posa di nuovi alberi o per sviluppare energie rinnovabili.  Così dovrà fare anche chi costruisce  nuovi edifici: dovrà abbattere  gli effetti della nuova cementificazione  con riqualificazioni ambientali e opere compensative.

E’ il consumo di suolo il nuovo terreno di scontro tra maggioranza  e opposizione in Regione. La modifica delle norme del cosiddetto  «Piano casa», che consente una serie di agevolazioni per le ristrutturazioni  e l’ampliamento delle cubature nelle abitazioni, riapre infatti la querelle che già aveva animato la campagna elettorale. Il centrodestra a traino leghista è infatti  pronto a rivedere le norme di tutela del paesaggio che la giunta Chiamparino aveva condizionato a una serie di prescrizioni e al via libera del ministero dell’Ambiente.  In base al testo approvato dal Consiglio a fine anno, questo passaggio  potrebbe essere eliminato con l’autonomia differenziata, e lascerebbe  alla sola Regione la competenza  sulle varianti paesaggistiche.

In attesa che il dossier autonomia  sia discusso con il governo, a Palazzo Lascaris, si discutono le prime “innovazioni” alle norme urbanistiche.  A partire da quelle che consentono l’aumento delle cubature  negli alloggi senza l’autorizzazione  del Comune anche all’interno  dei centri storici, che invece finora  erano invece necessarie per tutelare la qualità edilizia e una pianificazione coordinata. Contro quella che nel centrosinistra definiscono  «la deriva delle costruzioni  » i consiglieri Daniele Valle, Diego  Sarno e Maurizio Marello hanno  presentato una contro- legge il cui obiettivo è arrivare al consumo  di suolo zero entro il 2040. Da una settimana sono iniziate le consultazioni  sul provvedimento che inserisce il meccanismo di compensazione  ambientale per chi costruisce  abitazioni e capannoni su suolo libero, imponendo l’aumento  massimo di superficie urbanizzata  al 2,5 per cento, fino al 2030, all’ 1,5 fino al 2040, per poi tirare una riga e arrivare al consumo zero.  « E’ un obiettivo fondamentale – spiega Valle – se vogliamo conservare  superfici libere, adatte alla produzione agricola, alla salvaguardia  della biodiversità e della qualità del paesaggio. Il suolo libero  è una spugna che trattiene le acque  e restituisce aria pulita». Senza  contare che, mettere un freno alle colate di cemento, abitazioni comprese, produce l’aumento del valore di quanto è già costruito, in un momento di profonda crisi immobiliare.

La proposta di legge del Pd introduce  poi la scadenza dopo 10 anni delle previsioni edificatorie, con il ritorno del terreno a destinazione  agricola. In generale, poi, prevede l’incentivazione della trasformazione  volontaria di terreni da edificabili ad agricoli, con conseguente  abbattimento dell’Imu.

© RIPRODUZIONE RISERVATA

k A Palazzo Lascaris La protesta dei giovani ambientalisti di “Fridays for future” davanti al Consiglio regionale</content></article>