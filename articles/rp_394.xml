<?xml version='1.0' encoding='utf-8'?>
<article><type>digitale</type><title>Energia, i campioni delle rinnovabili contro la Ue: "Il Green deal è poco ambizioso"</title><subtitle /><author>
		
			
				
				
				
					Luca Pagni
				
			
		
	</author><date>05 Marzo 2020</date><content>
        ROMA - Non è solo Greta Thumberg a schierarsi contro il piano sul clima dell'Unione europea, considerandolo poco coraggiosa. A contestare il Green Deal lanciato dalla neo presidente della Commissione Ursula von der Leyen, che prevede di raggiungere la neutralità climatica entro il 2050, è un gruppo di utility di primo piano, le più attive sul fronte dello sviluppo delle rinnovabili nel continente.

Con una lettera aperta indirizzata a Frans Timmermans, vicepresidente esecutivo della Commissione Ue con delega al Green Deal, sette società energetiche tra cui l'italiana Enel, hanno chiesto alla Ue di adottare "una legislazione sul clima ambiziosa" e di "aumentare di almeno il 55% gli obiettivi che l'Europa si è posta di raggiungere entro il 2030". Le società, oltre a Enel, sono la spagnola Iberdrola, la portoghese Edp, la danese Orsted, l'austrica Verbund, la scozzese SSE e la norvegese Statkarft. In estrema sintesi, le utility fanno presente a Bruxelles che va accelerato il passaggio alle energie rinnovabili, in quanto "più efficienti e con costi competitivi" per realizzare la decarbonizzazione dell'economia.

In questo senso, le sette utility propongono una sirie di misure che dovrebbe essere prese dalla Ue. Di cosa si tratta? Vediamo i punti principali. Il costo dell’energia fornita e utilizzata nell’Unione Europea "dovrebbe riflettere i reali costi impattanti il clima" e i regimi fiscali e tariffari dovrebbero "riflettere gli impatti sul clima da parte dell’energia fornita ai consumatori". In pratica, occorre un intervento anche economico per disincentivare l'utilizzo di energia che dipende ancora da carbone o idrocarburi. Per esempio, si chiede una politica in discontinuità con "i sussidi ai progetti infrastrutturali che non sono compatibili con la neutralità climatica al 2050".

Poi ci sono alcune misure più tecniche che potrebbero però facilitare la transizione energetica: "Tutti gli europei - si legge in sostenza nella lettera indirizzata alla Ue - dovrebbero avere il diritto di scegliere un “prodotto green” per le loro necessità domestiche in tema di fornitura elettrica e di riscaldamento". Poi andrebbe promosso "un mercato interno integrato e digitalizzato per consentire una transizione energetica efficiente in termini di costi". Infine, economia circolare ed efficienza "dovrebbero minimizzare il depauperamento delle risorse e migliorare lo sviluppo delle fonti energetiche rinnovabili e la diffusione dell’elettrificazione basata sulle energie rinnovabili".
    </content></article>