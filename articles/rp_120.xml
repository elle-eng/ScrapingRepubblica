<?xml version='1.0' encoding='utf-8'?>
<article><type>cartaceo</type><title>"Il danno  degli alvei cementificati"</title><subtitle /><author /><date>19/01/2020</date><content>È anche dai monti abbandonati che nasce il malessere delle spiagge, invase  dopo ogni mareggiata da cataste  di tronchi, rami, terra; dannosi per gli arenili e i fondali. Non solo: in una catena senza fine, i detriti finiscono  ad essere smaltiti in falò – abusivi  o autorizzati – che creano altro inquinamento. " I versanti che dovrebbero  essere curati rappresentano  il presupposto dei danni che poi si portano sulle spiagge – conferma Santo Grammatico, presidente di Legambiente  Liguria - la sicurezza idrogeologica non si garantisce solo sulla linea di costa ma a partire dalle sorgenti dei fiumi e dei torrenti. Pensavamo  che cementificando, coprendo  qua e là, si garantisse la sicurezza  contro le alluvioni. Ma non è così: la manutenzione non può essere  fatta a spot, deve riguardare l’intero  bacino idrografico. Il rischio non si azzera, sia chiaro che lo abbiamo sempre, ma abbiamo stagioni sempre  più calde e sempre più secche e poi in poche giornate d’autunno, il massimo delle precipitazioni. E’ chiaro che va ripensata la struttura di intere aree". Anche perché, chiarisce  il presidente di Legambiente, erano proprio sabbia e ghiaia portata  dai corsi d’acqua a garantire in, molte zone alla foce dei torrenti, il ripascimento  delle spiagge, quello che adesso è diventato un problema.

" Sono necessari sicuramente i ripascimenti,  ma bisogna ricordarci di quanto hanno influito le costruzioni  lungo la costa – riprende Grammatico  - All’interno degli alvei dei torrenti, che portavano la sabbia alle  spiagge, si è interrotto il ciclo perché  gli stessi alvei sono stati cementificati  e ristretti. Poi abbiamo costruito  pennelli, porticcioli, talmente  tanto che quella sabbia non c’è più e bisogna intervenire ogni anno con nuovi materiali. E’ evidente che c’è l’emergenza climatica, che ci sono  fenomeni sconosciuti in passato: Arpal ha stimato che, durante la mareggiata  dell’ottobre 2018, ci fossero onde di 10 metri con un periodo, cioè un intervallo tra l’una e l’altra, di 10 secondi. C’è un sistema naturale su cui l’uomo ha avuto un’influenza  negativa; bisogna cominciare a rivedere  gli studi sul sistema costiero, capire dove è possibile tornare indietro  per eliminare pennelli e strutture  che impattano in maniera negativa  sui depositi; e per quanto possibile  ripristinare la situazione originale.  E’ evidente che lungo la nostra costa  ci sono i porti, ma quanto più si recupera, magari togliendo il cemento  dagli alvei, qualcosa si può fare.  Dovremmo pensare a strutture più contenute, da smontare, come il tepee degli indiani: se c’è il pericolo, tiri la corda e lo porti via. Altrimenti, cosa facciamo, un’enorme, infinita diga davanti alla costa ligure?"

Un altro elemento da considerare è la qualità dei materiali utilizzati per i ripascimenti: prima di portare la sabbia lungo le spiagge, dev’essere  l’Arpal a fare controlli, dice Grammatico.  "Non si possono portare sabbie  con granulometrie diverse da quelle originali, bisogna partire dai torrenti o dai banchi di sabbia della zona e poi si cercano quelle con compatibilità.  La spiaggia del Poetto a Cagliari fu risistemata con una sabbia  troppo fine e venne fuori un disastro,  lo stesso problema si è avuto la scorsa estate a Voltri: era praticamente  fango. Ma un ripascimento sbagliato rischia di far portare via dal mare questa terra per farla depositare  sulle aree dove cresce la Posidonia  Oceanica che è una pianta subacquea  e non un’alga, e siccome cresce in lunghi nastri, ha la funzione  di rallentare le onde, e anche garantendo  l’ossigenazione delle acque.  Se la Posidonia rischia di essere soffocata è come se una pianta si riempisse di polvere; si perde una doppia funzione, quella di limitare la forza delle onde e fornire ossigeno.  Quindi, anche se è vero che sono milioni di euro a disposizione dopo il disastro, stiamo attenti a come questi interventi vengono realizzati per non creare nuovi disastri".

Anche a fin di bene: come per lo smaltimento delle cataste di tronchi  portati a riva dalle mareggiate: e qui si chiude il cerchio con il bosco.

— donatella alfonso

k Distruzione sulla spiaggia di Varigotti</content></article>