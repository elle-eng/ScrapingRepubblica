<?xml version='1.0' encoding='utf-8'?>
<article><type>cartaceo</type><title>Ore 12.30, riparte il tram della Linea 1 “Lo aspettavamo da anni, che emozione”</title><subtitle /><author /><date>01/02/2020</date><content>di Tiziana Cozzi Non ha ancora cominciato la prima corsa che già si affolla. Ritorna il tram da piazza Municipio a Poggioreale  e la vecchia Linea 1 debutta dopo  5 anni di stop, tra i sorrisi della gente. « È un’emozione grande per me tornare a guidare il tram – si emoziona  Umberto Cavalli, autista del primo mezzo in linea alle 12,30 – per Napoli è un simbolo. Che sofferenza vederli per tanto tempo fermi in deposito.  Oggi finalmente, si esce » . 254 corse al giorno con la frequenza di 10- 12 minuti, dalle 5,45 a mezzanotte,  15 i tram Sirio a disposizione (per ora 8 in servizio), 8mila i passeggeri  giornalieri stimati. « Finalmente  una bella notizia » si rallegra Maria  Gentile, la passeggera a tagliare il nastro della corsa inaugurale delle  12,30. Una piccola folla si raduna alla pensilina in via Cristoforo Colombo.  Si parte e in 25 minuti si arriva  all’emiciclo di Poggioreale. Via Marina, corso Garibaldi, piazza Garibaldi,  piazza Principe Umberto, piazza Nazionale.

«Ho fatto un viaggio bellissimo- si complimenta con l’autista Giovanni D’Antonio, pensionato – erano anni che non arrivavo così facilmente a destinazione». Dopo rinvii per i lavori  su via Marina, l’Anm e il Comune ieri hanno ridato alla città un servizio  molto atteso. Cinque anni fa, l’ultima  corsa della linea 1 ( nel 2016 si fermò invece la linea 4). « Non è stato  semplice, abbiamo dovuto realizzare  uno scambio apposito a via Nuova Poggioreale – spiega Nicola Pascale, amministratore unico Anm – Durante le prove, sono rimasto sorpreso  dalla risposta della gente. All’una di notte, al passaggio del tram, abbiamo visto gente affacciarsi e applaudire dalle loro case». E annuncia  anche il ritorno per l’estate della linea 4, che collegherà San Giovanni  a piazza Municipio. «Contiamo  di riuscirsi per il prossimo luglio – prosegue Pascale - fermo restando l’avanzamento  dei lavori su via Marina. Stiamo lavorando anche per estendere  la tratta fino a piazza Vittoria, il nostro  obiettivo è riuscirci entro la fine del 2020». In cantiere, anche il proseguimento  fino a piazza Sannazaro, manca solo l’armamento ferroviario. I Sirio in circolazione sono stati acquistati  nel 2002, ben 18 anni fa. Mezzi vecchi, rimasti fermi per anni e rimessi  in pista nelle officine dell’azienda  di trasporto. «C’abbiamo messo  l’anima – interviene Pierpaolo Martino,  direttore d’esercizio filotranviario  Anm – abbiamo lavorato giorno e notte per questo risultato. I lavori di manutenzione ai mezzi sono stati fatti  in maniera esemplare nelle nostre officine. Anche i tram storici torneranno  a circolare, grazie al lavoro dei nostri meccanici».

Anm ha stampato 200 mila biglietti  speciali per celebrare la storica  giornata del ritorno dei tram. Per i primi giorni si viaggerà con il ticket  con l’immagine del tram storico da 1 euro e 10. Non solo. Per almeno un mese, pattuglie di polizia municipale  presidieranno le corsie riservate,  per tenerle libere da eventuali “sconfinamenti” delle auto. «Abbiamo  pensato anche ad un progetto di telecamere per vigilare le corsie preferenziali  – annuncia l’assessore alla  Mobilità Alessandra Clemente – però faccio appello ai napoletani. Obliteriamo il biglietto, rendiamo forti i trasporti e segnaliamo i gesti di inciviltà». «Dopo il salvataggio di Anm con 2500 posti di lavoro ora ci dedichiamo al miglioramento del servizio- chiarisce Amedeo Manzo, amministratore Napoli Holding era un’azienda in perdita di 60 milioni,  quest’anno chiuderà l’esercizio  2019 con un utile di 60 milioni». « Dopo questo importante traguardo,  nel 2020 parte una nuova era per Anm - spiega il vicesindaco Enrico  Panini, a bordo per la prima corsa  con l’ex assessore Mario Calabrese-  Svilupperemo il servizio tram, contribuendo con i fatti a contrastare  il cambiamento climatico » . Se ora si conta di accelerare sui tram, i ritardi si accumulano per le nuove stazioni della metropolitana. Oltre alla linea 6 che necessita della riattivazione  delle vecchie stazioni per cominciare l’attività, la stazione Duomo sconta altri ritardi. « Non perdiamo tempo –conclude Panini – tra 20 giorni verificheremo con il ministero  una nuova scadenza per la riapertura».

Intanto, i sindacati Usb, Faisa Confail, orsa proclamano per lunedì  lo sciopero di 24 ore, sulla sicurezza  a bordo dei mezzi Anm.

k A bordo Da sinistra l’amministratore unico di Anm Nicola Pascale il vicesindaco Enrico Panini e l’assessora Alessandra Clemente</content></article>