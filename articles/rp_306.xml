<?xml version='1.0' encoding='utf-8'?>
<article><type>digitale</type><title>Migrazioni, aumentano i finanziamenti europei, ma c’è bisogno di più trasparenza e armonia sugli obiettivi</title><subtitle /><author>
			
				di FLAVIA CARLORECCHIO
			
		</author><date>19 Febbraio 2020</date><content>
        ROMA - Si è svolto a Roma il seminario organizzato da Concord Italia “La cooperazione allo sviluppo europea e le migrazioni: lungo le rotte dei finanziamenti, per comprendere come sono stati spesi i nostri soldi”. Il titolo non lascia dubbi sul tema: quello della tracciabilità dei finanziamenti è un argomento caldo, in particolare in vista del prossimo Quadro Finanziario Pluriennale (QFP) europeo 2021-2027, attualmente in discussione. Nella bozza sono previsti sensibili aumenti e riassestamenti dei fondi destinati alla migrazione. Il meeting romano è stata un’occasione di dialogo sulla politica comune europea in materia di migrazione, e su come renderla più efficace.

Più trasparenza e organizzazione, l’esempio della Nigeria. L’incontro prende spunto dall’inchiesta del The Correspondent, curata fra gli altri dal giornalista italiano Giacomo Zandonini, fra l'altro collaboratore di Mondo Solidale-Repubblica.it. Il caso studio eseguito sulla Nigeria indica alcuni problemi sistematici. Ad esempio, manca un database completo sulle erogazioni, che spesso riguardano programmi di aiuto regionali e non un singolo Paese. E di pari passo, la confusione sugli obiettivi da perseguire. “Ci ha colpito la mancanza di una visione complessiva da parte dell’UE”, afferma Zandonini. “Anche a livello di monitoraggio, trasparenza e controllo democratico ci appaiono mancanze. Alcuni parlamentari dicono che hanno ottenuto informazioni attraverso il nostro lavoro, che non avrebbero potuto ottenere se non in tempi molto lunghi”.

Si parla di cifre importanti. Solo in Nigeria, l’UE finanzia direttamente ONG e organizzazioni internazionali multilaterali come OIM, e UNHCR per 1,5 miliardi di euro, mentre i finanziamenti generici alla Cooperazione salgono a 5 miliardi. La frammentarietà dei dati rende molto difficile una riflessione sugli obiettivi e sugli impatti delle politiche implementate, un punto su cui hanno concordato anche gli esponenti delle ONG presenti.

Più fondi per la migrazione, ma con quali criteri?. Il bilancio europeo 2021-2027: riflettendo sulla bozza del prossimo QFP si nota un aumento da 13 a 35 miliardi per il fondo per migrazioni, asilo e frontiere, mentre è attivo un nuovo maxi-fondo per lo sviluppo di 90 miliardi, l’NDICI (Neighbourhood, Development and International Cooperation Instrument, cioè lo "strumento di vicinato" per eliminare la povertà e promuovere uno sviluppo sostenibile) che prevede almeno il 10% di spesa per gestire i flussi. Ma cosa significa? L’analisi di Actionaid Italia, presentata da Roberto Sensi, indica come il nuovo maxi-fondo di vicinato, Cooperazione allo sviluppo e Cooperazione internazionale (NDICI, appunto) sarebbe articolato su tre pilastri: programmi geografici (68 miliardi di euro), programmi tematici (7 miliardi di euro), azioni di risposta rapida (4 miliardi di euro) e una riserva per le sfide e le priorità emergenti (10,2 miliardi di euro).

Quel 10% dedicato al contrasto delle cause migratorie. Il 92% di queste risorse previste dal regolamento risponde ai criteri per l’aiuto pubblico allo sviluppo, definiti in ambito OECD-DAC, Il comitato di assistenza allo sviluppo dell'Organizzazione per la Cooperazione economica e lo sviluppo. La discussione parlamentare, al momento, riguarda questo 10% dei fondi NDICI dedicati al contrasto delle “cause profonde delle migrazioni irregolari”. Innanzitutto, non è stabilito se la percentuale sia minima o massima (l’Italia ha addirittura richiesto una soglia minima del 30%). Se poi questi fondi fossero svincolati dai criteri OECD-DAC, potrebbero essere dedicati a “ridurre la pressione migratoria” e quindi anche a rimpatri forzati e controlli alle frontiere, in un’ottica securitaria. La richiesta è che anche questo 10% sia una soglia minima e interamente “daccabile”, cioè ispirata a criteri umanitari.

Superare la retorica delle “cause profonde”. Ma anche la logica emergenziale. Sì, dunque, alle vie di accesso legale. Il riferimento alle cause profonde soggiace alla retorica “più sviluppo, meno migrazioni”, come osserva Sara Prestianni dell’ARCI. In quest’ottica, lo sforzo si focalizza su aiuti allo sviluppo rivolti al brevissimo termine, con un approccio emergenziale. Questa visione risale al 2015 e alla creazione del Fondo fiduciario europeo di emergenza per l’Africa, che per natura non è sottoposto al controllo del Parlamento Europeo. La logica di emergenza stimolata dal picco di sbarchi del 2015 ha segnato in modo profondo lo sviluppo delle politiche migratorie dell’Unione degli anni successivi. Oggi, i numeri non ci parlano di emergenza ma rimangono riferimenti alle “cause profonde” senza un’analisi collaborativa e ragionata della questione migratoria – e rimane l’opacità nella gestione del fondo fiduciario. Si pensi al caso della Libia.

Quei 91 milioni alla Libia per "gestire le frontiere". Sara Prestianni nota che “91 milioni di euro del fondo sono stati destinati alla gestione delle frontiere in Libia. Il risultato è stato quello di respingere 40.000 persone in un inferno dal quale tentavano di scappare, come dimostrato da diverse inchieste giornalistiche”, con il partenariato di attori poco affidabili o apertamente criminali. Soldi, dunque, che mancano di un controllo democratico. “Manca una reale analisi dell’impatto dell’utilizzo di questi fondi”, prosegue la Prestianni. E nota l’assenza di programmi dedicati all’apertura di vie legali: “Nessuno rischierebbe la vita su un barcone se ci fossero vie alternative”.

Quali sono gli organismi che gestiscono i fondi per la migrazione. Gli stati membri gestiscono i finanziamenti europei attraverso le Agenzie per la Cooperazione. In Italia, l’UE finanzia l’Agenzia italiana per la Cooperazione allo Sviluppo (AICS), il Fondo Africa, e tre diversi ministeri che ricevono e gestiscono diversi fondi destinati alla migrazione. Questo significa che l’UE si interfaccia con organismi diversi che perseguono linee politiche e di azione spesso non armonizzate. Per quanto riguarda la trasparenza, la Pubblica Amministrazione italiana è una “casa di vetro”. Il problema spesso risiede nella comunicazione interministeriale, come è emerso anche durante il seminario. Un dibattito come quello organizzato da Concord può essere utile per caprie come migliorare la comunicazione fra enti.

Le sfide da raccogliere. Migrazioni climatiche, trattato di Dublino, vie di accesso legale. È opportuno discutere strategie condivise sui temi che influenzano la migrazione: il cambiamento climatico, l’aggiornamento del trattato di Dublino, una maggiore inclusione dei Paesi beneficiari nell'elaborazione delle politiche. Ancora: è cruciale aumentare le possibilità di accesso legale ai Paesi europei. E pretendere trasparenza e razionalità dalla controparte europea per un corretto monitoraggio delle risorse. Come nota, in conclusione, Andrea Stocchiero di Focsiv e Concord Italia, il bilancio europeo dovrà trovare un equilibrio coerente tra politiche migratorie e Cooperazione allo sviluppo: “Occorre capire che le migrazioni, se ben governate, possono essere uno stimolo allo sviluppo sostenibile”.
    </content></article>