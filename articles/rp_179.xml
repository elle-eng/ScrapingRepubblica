<?xml version='1.0' encoding='utf-8'?>
<article><type>cartaceo</type><title>Solisti Aquilani messaggio “verde” in ospedali e carceri</title><subtitle /><author /><date>29/01/2020</date><content>di Gregorio Moppi Le “ Quattro stagioni” di Vivaldi diventano  un manifesto ambientalista  da diffondere in ospedali e carceri.  Comincia da Firenze il giro italiano  dei Solisti Aquilani, un progetto nato da un cd (per cui Dacia Maraini e Donatella Di Pietrantonio hanno scritto i testi del booklet), poi trasformato  in spettacolo che nei mesi scorsi,  con il patrocinio del Parlamento europeo e della Camera dei deputati,  ha toccato tante città, in Italia e fuori. Adesso un nuovo ciclo di concerti,  dal titolo “ Oltre la musica”, con il sostegno della Fondazione Nilde  Iotti presieduta da Livia Turco: il primo è domani al Meyer (ore 18, gratis),  seguito da altre tappe al Santobono  di Napoli, al Centro di terapia antalgica di Castelfranco Emilia, al Gemelli di Roma. Questo il calendario  fissato fino a maggio, ma si aggiungeranno  altri appuntamenti. Obiettivo dei Solisti Aquilani è quello  di donare sollievo e spunti di riflessione  a un pubblico che non ha la possibilità di accedere alla sale da concerto tradizionali. « Abbiamo scelto Vivaldi perché è il più grande capolavoro di musica descrittiva di ogni tempo » , spiega Daniele Orlando,  primo violino dell’ensemble abruzzese fondato mezzo secolo fa da Vittorio Antonellini. « Descrive una natura incontaminata. L’esatto contrario di quella di oggi». Attraverso  la loro esecuzione Orlando e i Solisti  Aquilani vogliono porre in risalto questo drammatico contrasto tra il paesaggio idilliaco ritratto nel Settecento  dal compositore e i problemi ambientali dei nostri tempi. « Tendiamo  a estremizzare al massimo lo scatto ritmico, che può divenire forsennato,  e gli scarti dinamici senza mai tradire il dettato della partitura  ». Prima di ascoltare le “Stagioni”, il pubblico assiste a un video di una decina minuti che sintetizza la filosofia  dell’esecuzione. «Che è un rito collettivo attraverso il quale ogni ascoltatore deve arrivare a interrogarsi  sulla sostenibilità dei suoi comportamenti  » . Il cortometraggio in quattro parti è girato in Abruzzo, ed estratti vivaldiani fanno da colonna sonora. «La prima scena è tra le querce  secolari del bosco di Sant’Antonio,  mostra un eden simile a quello che poteva vedere Vivaldi ai suoi tempi», racconta Orlandi. «Nella seconda,  dove sono montate immagini  offerte da Greenpeace, viene sottolineato  l’impatto devastante dell’uomo sulla natura: deforestazioni,  mare zeppo di plastica, traffico impazzito, inquinamento, calamità naturali prodotte dal mutamento climatico.  Poi una scena in discoteca, metafora di un’umanità anestetizzata,  incurante della catastrofe che la attornia. Infine, nella quarta parte, il senso di colpa di un padre che osserva  la figlioletta dormire e medita su che mondo le lascerà. Lui stesso, a letto, ha un incubo: ambientato a Bussi, la più grande discarica di veleni  d’Europa che ha pesantemente contaminato le falde acquifere circostanti.  Infine l’uomo immagina di ricongiungersi con la natura facendo  un bagno nella cascata del Cusano,  che tuttavia, proprio poco dopo le riprese, è franata».

Parte da  Firenze  (domani, ore 18) il giro  italiano del progetto per portare  la musica davanti a un pubblico non  nelle sale tradizionali  Vivaldi e gli spunti ambientalisti</content></article>