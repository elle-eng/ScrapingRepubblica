<?xml version='1.0' encoding='utf-8'?>
<article><type>digitale</type><title>La favola dell'isola di Wasini. Così le donne hanno restaurato il mare</title><subtitle /><author>
			
				di GIACOMO TALIGNANI
			
		</author><date>04 Febbraio 2020</date><content>
        Lottano, le donne di Wasini. Perché il loro mare torni a dare sempre più frutti, perché sulle passerelle di legno della verde e rocciosa isoletta al confine con la Tanzania si sentano sempre i passi dei turisti venuti a vedere le bellezze del piccolo paradiso e magari a consumare un po' di pesce speziato. Lottano perché lì, a Wasini Island, micromondo del Kenya basato un tempo su pesca e turismo, tornino a prosperare aragoste e polpi scomparsi insieme alle barriere coralline. E per farlo sono disposte a tutto: anche a immergersi per "restaurare" il mare.





	
	
	
	




  
  	
      	



	















&lt;img src="https://www.repstatic.it/content/nazionale/img/2020/01/25/182007904-40e7dd3e-c2b1-427b-9146-adbba117f470.jpg" alt=""&gt;

    
  
  
  

	





La storia delle donne della comunità di Wasini è fatta di impegno, scienza e passione. Da circa quattro anni la barriera corallina della costa del Kenya appare sempre più in difficoltà e in certe aree, come nell'isoletta di Wasini, è andata distrutta tra il 60 e il 90%: senza più corallo, sono scomparsi anche i pesci.





	
	
	
	




  
  	
      	



	















&lt;img src="https://www.repstatic.it/content/nazionale/img/2020/01/25/182437892-287105be-f199-417f-bfc8-c16e25952339.jpg" alt=""&gt;

    
  
  
  

	





La colpa, oltre ad attività antropiche che vanno dal turismo di massa alla sovrapesca, è soprattutto legata all'innalzamento delle temperature del mare che con il cambiamento climatico stanno trasformando, in peggio, gli ecosistemi oceanici. A Wasini, come altrove, si assiste allo sbiancamento dei coralli e all'impoverimento della vita marina: le acque intorno all'isola ospitavano, tre anni fa, pochissimo pesce. Così è nata l'idea di fare qualcosa per aiutare quei fondali ormai degradati usando tecniche di restauro del mare, un sistema utilizzato ormai in tutto il mondo e dove, ad esempio in Italia con la posidonia oceanica, sono stati ottenuti ottimi risultati. 

Un gruppo di circa 150 donne, di cui 40 istruite nelle tecniche di restauro marino, è stato così coinvolto in un progetto che, in parte, ha riportato la vita marina nell'isola. "I pesci hanno cominciato a tornare da quando sono iniziate le attività di restauro" ha spiegato ad esempio Nasura Ali, del Wasini Beach Management Unit. 

Sul fondo, decine di donne si sono immerse per trapiantare coralli e alghe. Una tecnica che può richiedere l'utilizzo di diversi materiali, fra cui massi rocciosi recuperati dal litorale e altri prodotti artificiali usati per ricreare la barriera per poi  "piantare" coralli allevati in vivaio per alcune settimane. 

Grazie all'impegno di queste donne i coralli trapiantati a Wasini sono sopravvissuti fornendo così un nuovo habitat per decine di specie: cernie, polpi e aragoste sono tornate a ripopolare la zona della barriera scomparsa. Secondo il Kenya Coastal Development (Kcdp) e il Kmfri il progetto di restauro ha portato ad aumentare di tre volte la popolazione ittica di Wasini dove sono stati "coltivati" almeno tremila coralli e diverse alghe. In particolare, le alghe, sono state cresciute usando dei pezzi di sacchi di juta per proteggerle dopo la fase di trapianto e, secondo i responsabili del progetto, nel tempo saranno fondamentali per la riproduzione degli animali nell'area.

Grazie all'impegno delle donne di Wasini, nell'isola ora sta così tornando anche l'ecoturismo. Le persone vengono a gustare la bellezza di questo angolo africano di paradiso ascoltando i racconti di come è stato "salvato" e sull'importanza delle tecniche di conservazione. Anche se è ancora presto per abbassare la guardia, vista la crisi climatica in corso sempre più devastante, oggi grazie al restauro del mare e alle donne che non hanno mai smesso di lottare, l'80% delle persone dell'intera comunità dell'isola riesce a vivere proprio grazie all' ecoturismo. 
    </content></article>