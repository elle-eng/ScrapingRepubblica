<?xml version='1.0' encoding='utf-8'?>
<article><type>digitale</type><title>Rinnovabili, si può investire nel solare grazie al crowdfunding</title><subtitle /><author>
		
			
				
				
				
					Luca Pagni
				
			
		
	</author><date>27 Gennaio 2020</date><content>
        ROMA - Energie rinnovabili sempre più condivise. Solo di qualche giorno fa Repubblica ha dato la notizia di un emendamento del Milleproproghe che, per la prima volta, consente anche in Italia la nascita delle "comunità energetiche". Segnale che anche nel nostro paese diventerà possibile partecipare a progetti di green economy anche senza essere per forza i titolari degli impianti.

Le comunità energetiche, come nel caso dei condomini di un palazzo che possono condividere l'energia prodotta dai pannelli sul tetto del palazzo, sono una strada. Poi c'è un'altra possibilità, più indiretta: finanziare i progetti e invece di ritirare elettricità, partecipare agli utili. Un modo alternativo per inveitore i propri risparmi, ma anche contribuire alla lotta al cambiamento climatico.

Il crowdfunding nelle rinnovabili sta prendendo piede anche in Italia. Nel nord Europa è molto più sviluppato, anche perché partito già da qualche anno. Gran Bretagna, Francia Olanda e Germania sono le nazioni dove le piattaforme di raccolta fondi legate alle energie verdi hanno fatto già molta strada. E i volumi crescono ogni anno a ritmo esponenziale. Con il fotovoltaico che rappresenta la tipologia di progetto più adatta per la raccolta dei fondi anche per piccoli importi: non a caso, rappresenta il 70% del totale finanziato in Europa secondo gli ultimi dati disponibili. Alle sue spalle crescono i progetti di efficienza energetica, bioenergie e si cominciano a raccogliere soldi anche per impianti sperimentali per la produzione di energia da fonti marine e geotermia.

Nati per lo più come progetti di comunità locali, ora le piattaforme di crowdfunding si stanno differenziando con l'ingresso di operatori del settore e investitori istituzionali. E' il caso del gruppo tedesco Solar Konzept che ha aperto una filiale in Italia e ha lanciato il suo primo progetto, il cui finanziamento è aperto a una quota di investitori tramite la piattaforma di equity crowdfunding WeAreStarting.it.

Sarà così possibile anche per investitori non istituzionali partecipare ad alcuni dei progetti della società. Solar Konzept, in particolare, ha avviato il processo autorizzativo per 6 impianti di dimensioni diverse, da 15 a 96 MW, localizzati in provincia di Brindisi. "In Europa - raccontano dall'azienda tedesca - abbiamo già esperienze di questo genere, tutte con un ottimo successo di partecipazione: 5 in Germania e 1 in Olanda. Quest’ultima riguarda l’impianto fotovoltaico realizzato a Uden dove sono stai raccolti 750.000 € in 2 settimane, obbligando a chiudere in anticipo il periodo riservato alla sottoscrizione. La quota di partecipazione individuale partiva da 25 €. Il rendimento previsto per l’impianto oscilla tra il 2,5 e il 4,6% a seconda dell’andamento dei prezzi dell’energia.
 
Il successo di tali esperienze, che fondono sostenibilità ambientale e innovazione sociale, ha così suggerito Solar Konzept a pianificare il primo progetto di crowdfunding mai realizzato in Italia su impianti di produzione fotovoltaica di dimensioni rilevanti. "L’iniziativa non ha tanto valore di reperimento di fondi, esigenza che nel caso di SK non rappresenta un problema, quanto invece di apertura al territorio e di coinvolgimento delle comunità locali che possono così partecipare al progetto traendone vantaggi economici".

 
    </content></article>