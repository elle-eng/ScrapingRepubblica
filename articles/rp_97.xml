<?xml version='1.0' encoding='utf-8'?>
<article><type>cartaceo</type><title>La musica di Gervasoni su temi ecologisti</title><subtitle /><author /><date>15/01/2020</date><content>Si apre all’insegna dell’ecologia il cartellone di Divertimento Ensemble, con un programma che esplora temi legati all’ambiente come riscaldamento climatico, perdita della diversità biologica, consumo di suolo, riciclo dei rifiuti, riconversione energetica e fenomeni migratori. L’orchestra diretta da Sandro Gorli presenta tre partiture del varesino Stefano Gervasoni (classe 1962) "ospite" per tutto il 2020 al fianco del compositore in residence Francesco Ciurlo. In apertura si ascolta Prato prima presente per ensemble (scritto in memoria di Angelo Paccagnini) che indugia sul rapporto fra l’artista e l’ambiente, poi a seguire

Gramigna, sulla possibilità di costruire ricchezza partendo dagli oggetti scartati nella vita quotidiana. In coda Nube obbediente, che si sofferma sulla pretesa dell’uomo di controllare i fenomeni atmosferici ad uso dei propri bisogni. Tre i solisti coinvolti con la virtuosa di cymbalom Aleksandra Dzenisenya, il trombonista Corrado Colliard e il percussionista Elio Marchesini. La performance (registrata dal vivo su un cd che uscirà a breve) apre una densa stagione che fino al 27 maggio traccia un percorso sulla nuova musica fra concerti, incontri, autoritratti di autori, corsi e iniziative mirate di guida all’ascolto. Di Gervasoni verranno eseguite nel complesso ben 16 partiture tra cui il ciclo di Call for Young Performers, il progetto Giocare la Musica e un "Happy Music" informale, nel quale gli ascoltatori potranno dialogare con lui. Fra le 33 "prime esecuzioni" quelle di Manca, Ambrosini, Ghisi e Manfrin.

— Luigi Di Fronzo</content></article>