<?xml version='1.0' encoding='utf-8'?>
<article><type>cartaceo</type><title>I nostri mari  sono in pericolo  Salviamoli</title><subtitle /><author /><date>13/02/2020</date><content>Inostri mari sono  sotto scacco a causa  degli effetti del  cambiamento climatico,  dell’inquinamento   ambientale  e dell’uso improprio  delle sue risorse. Le notizie che arrivano dagli scienziati suonano  come bollettini di guerra nei quali  i numeri quantificano i danni: la frequenza delle ondate di calore marino,  che stanno devastando le barriere  coralline del mondo, è raddoppiata  dal 1982; le microplastiche continuano  ad invadere i mari, con il loro  numero negli oceani oramai pari a circa 500 volte il numero di stelle nella nostra galassia; le popolazioni ittiche sono sull’orlo del collasso, a causa della combinazione di acidificazione  dell’oceano, eccesso di pesca,  perdita di ossigeno e riscaldamento  della superficie dell’oceano. E a proposito delle temperature dei mari, un nuovo studio pubblicato di recente sulla rivista Advances in Atmospheric  Sciences incorona il 2019 come l’anno in cui i mari della Terra sono stati i più caldi in assoluto da quando vengono effettuate le misure  (metà anni Cinquanta), con una temperatura pari a 0,07°C al di sopra  del record precedente. Forse questo numero potrebbe non sembrare  rilevante ma basti pensare che l’energia assorbita dagli oceani per raggiungere tale livello equivale a quella rilasciata da 3,6 miliardi di bombe atomiche simili a quella di Hiroshima. "Il riscaldamento oceanico  è irrefutabile ed è un’ulteriore prova del riscaldamento globale", ha detto Lijing Cheng, dell’Istituto di fisica atmosferica dell’Accademia  cinese delle scienze e primo autore  dello studio. Purtroppo, le cattive  notizie non finiscono qui.

La temperatura globale degli oceani non sta solo aumentando ma anche accelerando, perché oltre il 90 per cento del calore generato dal riscaldamento globale è assorbito dagli oceani. L’aumento delle temperature  degli oceani fa espandere i mari, come l’aria all’interno di una mongolfiera quando viene riscaldata  , facendo dell’espansione termica il fattore principale dell’innalzamento  del livello dei mari odierno, seguito dalla fusione dei ghiacci della Groenlandia. Oceani più caldi non solo diventano terreno fertile per uragani e tempeste, aumentandone l’intensità e i rischi associati alle inondazioni e alluvioni, ma diversi scienziati hanno speculato in passato  del potenziale effetto del riscaldamento  dei mari sulle correnti oceaniche.  Questa l’ipotesi avanzata da uno studio pubblicato su Science Advances e testata con dati preliminari.  Se confermata, l’accelerazione delle correnti potrebbe avere effetti a livello globale. Per esempio, correnti  tropicali più forti potrebbero trasportare più acqua calda verso i poli; poiché l’anidride carbonica è meno solubile in acqua calda, ciò potrebbe  rallentare l’assorbimento di CO2 da parte degli oceani, favorendo  così l’aumento delle concentrazioni  nell’atmosfera; l’aumento dell’accumulo di calore nelle profondità  favorirebbe il rallentamento del riscaldamento sulla terra.

Ma non possiamo darci per vinti e la storia ci ha insegnato che si possono  vincere battaglie che sembravano  perse da tempo. Il campo di battaglia  non è, però, l’oceano bensì la terraferma. È qui che devono essere sviluppate  e utilizzate quelle tecnologie  che non solo permettono la riduzione  delle emissioni di gas serra ma anche la cattura di ciò che è già stato immesso nell’atmosfera nei decenni  passati. Lo stesso concetto si applica alle microplastiche: tutta la plastica prodotta al mondo dagli albori  della rivoluzione industriale è ancora in giro sul nostro pianeta perché  non può essere rimossa in maniera  naturale. È necessario, perciò, sviluppare tecnologie che rimuovano  ciò che ha già invaso il nostro pianeta.  Volendo riassumere queste azioni in un concetto, possiamo riferirci  a quello che in America viene definito "climate positive" (ovvero un’attività che va oltre il raggiungimento  di emissioni nette pari a zero per creare effettivamente un vantaggio  ambientale rimuovendo ulteriore  anidride carbonica dall’atmosfera  o plastica dai nostri mari). A tale proposito, possiamo imparare molto  dalle nuove generazioni che vivono  sempre più una sorta di "positività  climatica" e ascoltare i loro consigli  e le loro voci, giustamente, accusatorie.</content></article>