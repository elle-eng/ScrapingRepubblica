<?xml version='1.0' encoding='utf-8'?>
<article><type>cartaceo</type><title /><subtitle /><author /><date>04/01/2020</date><content>di Fabio Meliciani

Tommaso Marinetti, padre del futurismo,  nel 1930 auspicava scenari  in parte profetici: bandito l’alimento  amidaceo — la pastasciutta — ,  impasteremo addittivi e polverine  in cucine simili a laboratori scientifici,  stipate di ozonizzatori, distillatori  ed evaporatori rotanti; vivremo ogni pasto come un’esperienza multisensoriale gustando profumati surrogati in provetta. Ingenuo e a tratti  distopico, nel suo Manifesto della cucina futurista, Marinetti non avrebbe potuto prevedere la complessità con cui oggi dobbiamo confrontarci. Al di là dell’ultimo ritrovato tecnologico in materia  di cotture sottovuoto, di chef robot mossi da intelligenze artificiali o cibi stampati in 3D, al di là di scelte alimentari orientate dalla genetica e da quell’insieme di microorganismi che ci portiamo  dentro, il microbiota, cruciali per il nostro benessere  psicofisico, preconizzare cosa mangeremo  nel 2050 significa confrontarsi con tutte quelle  tensioni ambientali e sociali che stanno plasmando  il nostro tempo. Nel 2050 la popolazione sfiorerà i 10 miliardi, avremo a che fare con flussi di persone da regioni povere e instabili verso il nord del mondo e dalle coste verso l’entroterra, vivremo  un rimescolamento di culture e di genti, portatrici di sogni, saperi e… sapori.

Vini più alcolici, produzioni di olio evo ai piedi delle Alpi e un Sud Italia con piantagioni di avocado,  mango e litchi — esotici e futuri ingredienti per una cucina ricca di tradizione — sono i primi lasciti di un riscaldamento climatico che condizionerà  le nostre tavole. Nel novero delle cause di questi cambiamenti, gli allevamenti intensivi giocheranno  senza dubbio un ruolo chiave. Pensiamo  alle centinaia di litri di gas metano che ogni giorno una mucca genera e che, moltiplicati per il numero di capi, trasforma questi innocui erbivori  in un temibile generatore di gas serra. Il dato della Fao che parla di un incremento del 70% del consumo di proteine animali da qui al 2050 impone  una corsa ai ripari. L’alternativa sarà spostarsi su proteine vegetali, o magari su cavallette, grilli e camole, soprattutto in quei paesi dove gli insetti  sono già un alimento tradizionale. Ma ci sarà spazio anche per la cosiddetta carne " cruelty free" coltivata in vitro, o per hamburger che sanguinano  e sfrigolano in padella, fatti con proteine di grano, patate e la giusta quantità di eme, un composto organico che dona il bel colore rosso al sangue.

Chloé Rutzerveld, giovane food designer, autrice  di un libro e di una mostra dedicata al cibo di domani, con cui nel 2019 il Nemo, importante science center olandese, ha inaugurato un nuovo spazio dedicato al futuro, il 2050 se lo immagina così: « Sostituiremo i prodotti animali con cibi a base vegetale, mi aspetto anche una crescita dell’industria degli alimenti funzionali, cioè di quei cibi ricchi o arricchiti di molecole benefiche e protettive per l’organismo, ma prima di tutto dovremo  pensare al piacere dell’esperienza sensoriale,  a nessuno piace mangiare polveri, barrette e frullati per il resto della vita».

Dovremo cercare un equilibrio fra istanze ambientali  e salutiste, fra cibi meno ricchi di proteine  animali, zuccheri e grassi, ma ugualmente gustosi.  « Per poter apprezzare alimenti a base di proteine vegetali — spiega Erminio Monteleone, responsabile del SensoryLab dell’Università degli  studi di Firenze — dovremo intervenire sulla loro  consistenza, sull’arricchimento del sapore, e nel caso, per esempio, di alimenti funzionali ricchi  di sostanze bioattive ( antiossidanti), sul loro gusto amaro e astringente. Una strategia sarà quella di associare prodotti neutri dal punto di vista  sensoriale a ciò che è familiare e apprezzato. L’esperienza della cucina "fusion" sarà il modello che permetterà di recuperare i sapori su cui si fondano le diverse culture alimentari, mettendole a disposizione di questo bisogno di " mediazione" fra ciò che è noto a ciò che non lo è » . Per far questo  servirà creatività, oltre a una profonda conoscenza  di quei meccanismi che regolano l’accettabilità  di un alimento.

E "creatività" è anche la parola che descrive meglio  il lavoro di chef come René Redzepi, fondatore  del pluristellato Noma di Copenaghen che, nel suo foodlab, sperimenta già la cucina del 2050. La New nordic cuisine di Redzepi &amp; Co parte dagli  ingredienti base del territorio — erbe selvatiche,  licheni, selvaggina — da sapori che lui contamina  con gusti orientali, rivisitando metodi antichi  di conservazione e fermentazione. Il Moss and Cep, piatto icona del Noma, è un lichene croccante  con polvere di funghi porcini su un letto di muschio, da intingere nella crème fraîche, una panna acida tipica della cucina francese. È grazie alla creatività di un simile sodalizio culinario che anche un lichene può diventare gustoso. Sarà questa la cucina del futuro? Si dice che la manna biblica che sfamò gli ebrei in cammino fosse proprio  un lichene, la Lecanora esculenta, noto come  il "pane della terra". Quale sarà quel pane gustoso,  salutare e sostenibile che ci sazierà alla fine  di questo cammino, da qui al 2050?

© RIPRODUZIONE RISERVATA

k Altri menu In alto, da sinistra: Harrison Ford (Rick  Deckard) al ristorante nel primo Blade Runner; Ryan Gosling in Blade Runner 2049 WARNER BROS

MOVIESTORE COLLECTION LTD / ALAMY STOCK PHOTO</content></article>