<?xml version='1.0' encoding='utf-8'?>
<article><type>cartaceo</type><title /><subtitle /><author /><date>09/01/2020</date><content>Intervista al direttore del Kunsthistorisches Institut

di Maria Cristina Carratù Un (nuovo) record di affluenze agli Uffizi per le feste suscita sempre, come ovvio, generale soddisfazione. Ma c’è l’altra faccia della medaglia: il cosiddetto overtourism, quella sorta di "troppo pieno’’ — rispetto alla struttura di una città storica come Firenze, alle sue reali capacità recettive — , che ogni tanto fa scattare l’allarme, e gridare "alla catastrofe’’. Insomma: è sempre solo giusto, o anche sbagliato, attrarre sempre più turismo in una città storica dai ben precisi confini storico-spaziali? Non sarà che dietro la manna dei benefici (economici) si nasconda una potenziale catastrofe (culturale)? «Non si può escludere, ma nemmeno essere pessimisti a priori», è il parere di Gerhard Wolf, direttore del Kunsthistorisches Institut di Firenze, storico dell’arte e autore, con altri esperti, del volume Storia dell’arte e catastrofi (Marsilio), in cui si spiega come la storia dell’arte, di fronte ai grandi sconvolgimenti naturali (ma non solo), sia sollecitata a nuove forme di «impegno civile».

Professor Wolf, l’overtourism, secondo lei, potrebbe essere letto anche come una sorta di "catastrofe" per una città d’arte come Firenze?

«Potrebbe, sì. Anche il turismo può avere un effetto "catastrofico" sul patrimonio culturale, e il parallelismo regge sopratutto tenendo conto del fatto che le catastrofi non sono sempre e solo eventi rapidi, di durata relativamente breve, come un terremoto o un’alluvione, ma anche di lunga o lunghissima durata, vedi gli effetti del cambiamento climatico. Già qui si può notare una sollecitazione, rivolta alla storia dell’arte, a prendere in considerazione molto più che in passato il dialogo con altre discipline, e in generale l’insieme dei fattori antropogenici e ambientali che incidono sulle condizioni dei beni storico-artistici, e a intensificare, in questa ottica, la collaborazione con le istituzioni pubbliche».

La sfida è sempre quella: come unire la tutela con le esigenze evolutive di una città, come evitare che i luoghi cult fagocitino le masse a scapito del suo valore d’insieme...

«Non ha senso che i milioni di persone che arrivano a Firenze ogni anno conoscano i soliti tre o quattro posti. È vero che una visita a una città può essere ricreativa o "naturalistica", ma se si viene per imparare qualcosa, allora non ci si può limitare a qualche luogo "di culto", magari riferito allo stesso periodo storico. Firenze per dire, non è solo capitale culturale e artistica del Rinascimento, ma anche capitale del Regno d’Italia, centro di studi scientifici e laboratorio politico della Repubblica moderna...Una città è un tessuto narrativo, una stratificazione di vicende che attraversano tutta la storia, un insieme di possibilità, insomma, dentro cui i visitatori vanno saputi accompagnare».

È la grande scommessa del momento.

«I monumenti non si tutelano soltanto isolandoli e proteggendoli in sé, o magari vincolandoli fin troppo, così che alla fine nessuno si azzarda a vivere dentro un palazzo del centro storico, né un grande museo può assorbire completamente il senso di una visita. Per avere senso, monumenti e musei devono poter vivere come elemento di quel " racconto" di tante cose diverse che è la città. L’overtourism può essere perciò una catastrofe, ma anche uno stimolo per chi governa, ai vari livelli, a trovare forme nuove di gestione della città nel suo insieme, chiamando a un tavolo tutti i soggetti coinvolti, a cominciare da Airbnb, fra i principali attori dei nuovi " sconvolgimenti", e invitando anche i residenti a condividere la responsabilità di questi loro " beni comuni"».

© RIPRODUZIONE RISERVATA f

g f

g</content></article>