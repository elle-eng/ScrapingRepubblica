<?xml version='1.0' encoding='utf-8'?>
<article><type>digitale</type><title>La “tribù del fiume” che ferma il gasdotto in Canada</title><subtitle /><author>
			
				di RAFFAELLA SCUDERI
			
		</author><date>20 Febbraio 2020</date><content>
        Il “popolo del fiume” ha paralizzato il sistema ferroviario canadese. Da due settimane 24mila passeggeri e tonnellate di merce sono nel caos alla ricerca di strade alternative. I capi ereditari della tribù Wet’suwet’en, sostenuti da centinaia di persone, si stanno battendo con barricate e manifestazioni contro il progetto di un gasdotto che dovrebbe attraversare le loro terre. La costruzione della Coastal GasLink pipeline (Cgl), iniziata nel 2012, prevede la realizzazione di 670 chilometri di tubi, dal costo di 6,6 miliardi di dollari, che dal Nord-Est della Columbia Britannica arriverà fino alla costa. Tubi che passeranno sotto il fiume, da cui prende il nome questo popolo di nativi, stanziale nel territorio da migliaia di anni, con il rischio di contaminare l’ambiente. «Ora possiamo bere direttamente dal fiume. Non ci sono posti così incontaminati al mondo», hanno detto.

Le lacrime che Justin Trudeau versò tre anni fa dal palco delle Nazioni Unite, parlando di popoli indigeni e riconciliazione, si sono asciugate. Ed è arrivata la rabbia. Due settimane fa, fu proprio la sua decisione di autorizzare la Royal Mounted Police a sgomberare i sit-in, a far montare l’indignazione dei Wet’suwet’en. L’irruzione ha spinto i capi ereditari a chiudere la rete ferroviaria nazionale canadese, bloccare il traffico sulle autostrade e l’accesso a ponti e porti. Il premier canadese ha invocato «una soluzione rapida e pacifica». Ma finché Ottawa non ritira la polizia, i capi indigeni non siederanno al tavolo della trattativa. Ieri, una piccola apertura. Il ministro dell’Interno, Bill Blair, ha parlato di un possibile ritiro degli agenti.

«Loro potrebbero dimostrare di avere un titolo sulla terra in questione, ma ci vorrebbero anni in tribunale e milioni di dollari. Alla fine del processo, il gasdotto sarebbe completato», ha detto la loro portavoce Molly Wickham. Trudeau ha fatto della difesa dell’ambiente il suo cavallo di battaglia, e della riconciliazione un fiore all’occhiello. Nei suoi 5 anni al potere ha tenuto discorsi sul cambiamento climatico e ha marciato accanto a Greta Thunberg. Ma ha anche firmato per la creazione di nuovi oleodotti. «Se ritira la polizia e si siede al tavolo promettendo la fine della costruzione della tubatura — ha detto Wickham — dimostrerà che vuole davvero avere una relazione con i popoli delle Prime Nazioni». I Wet’suwet’en come i Sioux di Standing Rock, che nel 2016 lottarono contro la costruzione del Dakota Access Pipeline. La loro battaglia terminò in una resa totale. Donald Trump firmò e l’oleodotto è in via di completamento. Ma il presidente Usa non ha mai chiesto scusa agli indiani né tantomeno versato una lacrima. La parola ora passa a Trudeau.

 
    </content></article>