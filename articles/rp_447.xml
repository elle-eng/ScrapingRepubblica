<?xml version='1.0' encoding='utf-8'?>
<article><type>digitale</type><title>Che fine ha fatto Greta? Tornerà ma il mondo sarà diverso</title><subtitle /><author /><date>22 Marzo 2020</date><content>
        Come porti avanti gli scioperi delle scuole che fai ogni venerdì da 82 settimane, ora che le scuole di mezzo mondo sono chiuse? E come progetti le marce globali per il clima, quando siamo barricati in casa da giorni e ci staremo forse per mesi? Il coronavirus ha colpito anche Greta Thunberg e la battaglia dei giovani per cambiare il nostro modo di stare sul pianeta terra. Chiariamo: Greta sta bene. L’ho vista l’altro giorno su Zoom, la piattaforma di videoconferenze che adesso va per la maggiore. Non eravamo soli: c’era qualche altro centinaio di ragazzi e ragazze (ma in video si sono viste solo ragazze). Le chiedevano: e adesso? E noi che facciamo? La crisi del coronavirus come cambia quella del cambiamento climatico? Ci ascolteranno ancora i potenti della Terra? Greta stava nella sua casa di Stoccolma, in felpa nera, ogni tanto il suo cane entrava nell’inquadratura: “Stiamo molto insieme”.

A un certo punto ha anche detto che fra le altre cose che sta facendo, sta imparando a fare l’uncinetto; e non sembrava una battuta. Strana la vita, davvero: quando in Cina si sono registrati i primi casi, a dicembre, TIME l’aveva messa in copertina come persona dell’anno. Nel 2019 aveva esordito a gennaio andando a Davos, in Svizzera, urlando ai ricchi e potenti del pianeta “la casa è in fiamme”; ed a settembre era a New York, dopo aver attraversato l’Atlantico a vela per non inquinare, a dire alle Nazioni Unite “How dare?, come vi permettete di non fare nulla?”. E adesso che si fa, Greta? Adesso si ascoltano gli esperti, si seguono le indicazioni degli scienziati, ha detto, lo ha sempre detto del resto.

Certo questa crisi non cancellerà quella climatica, perciò dovremo farci trovare pronti, ma per il futuro, non adesso, perché adesso non ci ascolteranno, e non venitemi a dire che l’inquinamento si riduce perché la gente sta chiusa in casa, questa è una tragedia, la gente muore. E ha concluso così: ascoltate gli esperti (di nuovo) prendetevi cura di voi stessi e dei vostri cari, siate felici. Era diversa da come l’abbiamo vista (e ammirata) per oltre un anno. Un po’ confusa, ha ammesso. Ma tornerà, Greta, perché il coronavirus e il cambiamento climatico non sono due crisi alternative, ma due fenomeni che hanno lo stesso punto di arrivo: l’esigenza di ripensare il nostro modo di stare sul pianeta Terra. Tornerà, e il mondo sarà già un po’ diverso. 
    </content></article>