<?xml version='1.0' encoding='utf-8'?>
<article><type>cartaceo</type><title>Sestriere, addio alla pista Sises “Non riusciamo più a batterla”</title><subtitle /><author /><date>21/02/2020</date><content>di Sarah Martinenghi È il monte che domina Sestriere, rappresenta un pezzo della sua storia  e tutti gli appassionati di sci ne sono affezionati. Dal Sises si ammirano  i campioni gareggiare nelle coppe del mondo, ma solo in quell’occasione sembra riprendere  vita per un po’. Ormai è infatti una pista fantasma che funziona a singhiozzo: la parte bassa si è rianimata  solo, qualche volta, sotto le luci  abbaglianti dei riflettori. In tanti,  alzando gli occhi alla cima, si chiedono se dovranno rinunciare per sempre a quella discesa così frontale e vicina rispetto alla località  montana.

Colpa del cambiamento climatico,  secondo Sestrieres spa che gestisce  gli impianti di risalita: troppo  difficile compattare la neve per renderla stabile e inoltre il vecchio skilift non è più a norma. «Bisogna rassegnarsi - spiega il presidente Giovanni Brasso - spiace, ma del resto  ci sono altri quattrocento chilometri  di piste che si possono percorrere  »  Su quella cima arrivava la prima vecchia funivia, la Sestriere- Alpette-  Sises. E la montagna è sempre stata battuta dal vento che ne assottigliava  la neve in cima. Poi nel 2006, in occasione delle Olimpiadi Invernali, tutti gli occhi sono stati puntati su quelle pendici giù dalle quali si svolgeva lo slalom gigante. «Ma il Sises riaprirà mai?» si chiede qualcuno su facebook nei gruppi che ruotano intorno al paese. Le risposte  sono tutte negative, a meno che, mormora qualcuno, non si trasformi  l’arrivo in un ristorante. «Che desolazione», «È una delle piste  più belle di Sestriere» sono alcuni  dei commenti di chi ha nel cuore ricordi di sciate degli anni passati.

Ma il presidente Brasso spiega: «La prima parte è formata da lastroni  di pietra che non si possono battere.  Non nevica più come una volta,  quando cadevano due metri di neve. Si batteva la pista a piedi, ma adesso è impossibile trovare qualcuno  che lo faccia, e i gatti delle nevi  spaccano i cingoli. Non è proprio possibile » . L’unica apertura possibile  è appunto quella in occasione delle gare di sci. «L’impianto di risalita, probabilmente, sarà cambiato con calma in previsione delle gare di Coppa del mondo, ma lo accorceremo  un po’ » . Con calma, però, significa  che tutto ciò non avverrà prima di due o tre anni. E la sua apertura resterà legata in ogni caso  alle competizioni.

Sempre che non si decida di risparmiare  anche nell’impianto di risalita. «Potremmo anche pensare di portare su gli atleti con i gatti: sentiremo la Fisi e vedremo cosa fare.  Il problema è che bisogna proprio  rassegnarsi: ormai non nevica più come 20 anni fa» ammette Brasso.  Se è pur vero che il comprensorio  della Via Lattea è immenso con le sue 249 piste, è innegabile anche l’amarezza per tanti nel rinunciare al Sises. E per questo qualche polemica  si aggiunge, constatando che al momento risultano aperti a Sestriere  14 impianti su 19 e 50 piste su 65.

© RIPRODUZIONE RISERVATA

k Ex pista nera Al centro, in alto, il monte Sises che sovrasta l’abitato di Sestriere</content></article>