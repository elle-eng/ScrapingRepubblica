<?xml version='1.0' encoding='utf-8'?>
<article><type>digitale</type><title>Vino Nobile di Montepulciano Carpineto: spiccata identità per la riserva 2016</title><subtitle /><author>
			
				di GIANLUCA MONTINARO
			
		</author><date>21 Febbraio 2020</date><content>
        Se è stato il Vino Nobile di Montepulciano a ottenere la prima Docg dell'enologia italiana, nel 1980, una ragione valida - e forse molto più di una - c'è.

In quello scampolo di Toscana, sugli arrotondati poggi a mezzo fra la Val di Chiana e la Val d'Orcia, la produzione vinicola affonda nei secoli bui del Medioevo. La storia racconta che sin da allora coloro che abitavano queste contrade fossero consapevoli delle potenzialità del territorio. Come narra anche che questi 'antenati di viticoltori' cercassero di migliorare la qualità del vino vendemmia dopo vendemmia. Come chiosa, infine, che quel vino fosse già ricercato e apprezzato sulle tavole di nobili ed ecclesiastici.





	
	
	
	




  
  	
      	



	















&lt;img src="https://www.repstatic.it/content/nazionale/img/2020/02/21/121551895-dee10c66-4a9d-4661-aaad-efd2acb50f09.jpg" alt=""&gt;

    
  
  
  

	





Verità e leggenda, come spesso accade nel mondo del vino, si confondono (Borgogna docet). E scindere l'una dall'altra è impossibile.

Eppure, a oggi, ci sono alcuni dati di fatto, del tutto irrefutabili: il territorio di Montapulciano si conferma uno fra i più vocati d'Italia. E i vini qui 'nati e cresciuti' sono compendi di eleganza e potenza, tanto che il solo nome 'Nobile di Montepulciano' rimanda a un'idea di prodotto con caratteristiche precise e fortemente identitaria.

È normale che in un tal contesto siano diverse le aziende che propongono prodotti d'eccellenza. Ma fra esse un posto di primario rilievo spetta alla cantina Carpineto che, con i suoi tre Nobili di Montepulciano (il Riserva e i due cru: Poggio Sant'Enrico e Vigneto St. Ercolano, questi ultimi due Sangiovese al 100%) porta avanti una interpretazione moderna ed epitomatica al contempo di questa Docg.





	
	
	
	




  
  	
      	



	















&lt;img src="https://www.repstatic.it/content/nazionale/img/2020/02/21/121551960-9f18959f-9e24-49b7-992c-cfa40e222dea.jpg" alt=""&gt;

    
  
  
  

	





Nata nel 1967, nel Chianti Classico, per volontà delle famiglie Sacchet e Zaccheo (che tuttora la curano), Carpineto ha, nel corso del tempo, aggiunto altri vigneti nelle contrade enoiche più blasonate: Maremma, Montalcino e, appunto, Montepulciano.

Quest'ultima tenuta, che si sviluppa per complessivi 184 ettari (con vigneti, boschi e oliveti), è improntato al minimo impatto ambientale possibile. La nuova cantina, eretta poco distante dalla antica casa padronale del XVIII secolo, è stata edificata secondo criteri di ecocompatibilità, utilizzando solo materiali di bioedilizia. Una scelta ancor più rafforzata dal fatto che non solo è autosufficiente dal punto di vista energetico ma addirittura produce più energia di quanta ne consuma. Se macchine e tecnologie sono, qui, di ultimissima generazione, non lo è la visione umana, improntata alla lungimiranza e a un'interpretazione 'umanistica' del luogo e del lavoro.





	
	
	
	




  
  	
      	



	















&lt;img src="https://www.repstatic.it/content/nazionale/img/2020/02/21/121552121-8001f380-3680-4d1d-a17e-edf82a6c6d71.jpg" alt=""&gt;

    
  
  
  

	





Tutto ciò si riscontra nei tratti distintivi di Carpineto: approccio moderno alla coltivazione e alla vinificazione (innovativo, improntato alla sostenibilità e tecnicamente all'avanguardia); rispetto delle caratteristiche delle singole vigne nonché dell'andamento climatico delle annate; pazienza in cantina (gli affinamenti dei vini spesso superano di sei, e finanche di dodici, mesi i limiti richiesti dai disciplinari: e difatti Carpineto è l'unica azienda a Montepulciano a produrre solo Riserve).

Nel corso di una recente degustazione, tenutasi presso la cantina di Montepulciano, si sono potute degustare, durante una verticale, la nuova annata, 2016, di Vino Nobile di Montepulciano Riserva (frutto di un uvaggio di Sangiovese, Canaiolo, Colorino e Mammolo), insieme alle 2015, 2010, 2004 e 1998.

La 2016 è stata un'annata eccellente, classificata "quattro stelle" (su cinque). Nel bicchiere, il vino parla un doppio linguaggio. Da una parte tutte le caratteristiche che ne ricordano la giovinezza (aromi primari e secondari, colore vivido, sensazioni di freschezza e di fragranza in bocca), dall'altra tutti quegli elementi che, rendendolo godibile già ora (ampiezza e finezza degli aromi, tannino setoso, morbidezza della materia polialcolica, lunghezza estrema, pulizia), lo renderanno adulto e 'compiuto' fra un lustro almeno.





	
	
	
	




  
  	
      	



	















&lt;img src="https://www.repstatic.it/content/nazionale/img/2020/02/21/121552245-2d52421b-5221-49dd-8c38-2c7a07ccefd9.jpg" alt=""&gt;

    
  
  
  

	





Grandioso il 2015 (figlio di un'annata strepitosa) che si presenta, a tutti gli effetti, ancora in tutta la sua vibrante fragranza. Colore e aromi (ancora centrati su profumi primari e secondari: frutti di bosco, viola...) denunciano tutta la sua giovinezza, eppure già risultano di eccellente qualità e di notevole ampiezza. Il terziario è percepibile in quella delicata speziatura (vaniglia, tabacco, liquirizia) che preannuncia il sorso morbido e caldo, sostenuto da viva freschezza e da un tannino setoso e integrato. Straordinario è il finale balsamico, improntato a lunghezza e pulizia. Un vino che, già ottimo adesso, certo si rivelerà nella sua pienezza fra alcuni anni.

L'annata 2010, come anche l'annata 2004, si propongono nel pieno dell'espressione. Lo spettro olfattivo, di grande intensità e ampiezza, vira in un caleidoscopio di note fruttate, spezie e minerali, sostenute da una finissima punta di etereo. In bocca a sorprendere è l'acidità, che sostiene la beva anche grazie a magnifici tannini. Fanno da contraltare alle parti dure la morbidezza dei polialcoli e la bella sensazione pseudocalorica. Il finale è sorprendentemente lungo e pulito, ancora ben bilanciato fra mineralità e acidità.

Il 1998, infine, rivela tutta la sua finezza e concentrazione, anche frutto della densità d'impianto della vigna: oltre 8.500 piante per ettaro. Il bellissimo colore rosso rubino con variazioni di granato, preannuncia un ventaglio aromatico ampio e fine, centrato sul terziario. La frutta in confettura, la viola e la rosa secche, accompagnano le noti speziate (vaniglia, liquirizia...) e un finissimo sottofondo di macchia mediterranea, piacevolmente balsamico. In bocca il vino sorprende per l'equilibrio fra durezze (notevoli sono le sensazioni minerali) e morbidezze e per la sua magnifica freschezza che sostiene il sorso, allungando quasi all'infinito il finale, improntato a pulizia e nettezza.
 
    </content></article>