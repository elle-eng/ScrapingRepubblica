<?xml version='1.0' encoding='utf-8'?>
<article><type>cartaceo</type><title>L’invito al museo di Cisco: “Vi insegneremo la cybersicurezza”</title><subtitle /><author /><date>25/01/2020</date><content>di Teresa Monestiroli Si imparerà a navigare online in sicurezza,  proteggere i dispositivi da attacchi  esterni, gestire i dati personali  che ogni giorno immettiamo più o meno consapevolmente in rete. Perché  anche se non ci facciamo caso, i nostri telefoni e i nostri computer custodiscono tutta la nostra vita, lavorativa  e non. « Un attacco informatico  può cancellare centinaia di informazioni,  ma anche fermare la produzione di un’azienda per mezza  giornata o bloccare intere città se colpisce le infrastrutture critiche come  le reti dell’energia, del gas o i trasporti  — spiega Fabio Florio, Business  development manager di Cisco — . Non bastano più le telecamere per garantire la sicurezza di una città:  anche i sensori che registrano i dati possono essere manomessi».

Cisco, l’azienda americana leader del settore tecnologico che ogni giorno blocca fino a 20 miliardi di attacchi  informatici nel mondo, sceglie  Milano per aprire il primo centro  europeo di ricerca sulla sicurezza  informatica ( il secondo nel mondo  dopo Singapore), dentro il Museo della Scienza e della tecnologia. Qui, il colosso della Silincon Valley per i prossimi tre anni oltre a sviluppare  soluzioni innovative su uno dei temi più caldi del futuro prossimo, organizzerà corsi di formazione per ragazzi, famiglie, appassionati e neofiti con incontri aperti al pubblico  che dovrebbero partire già dal mese di marzo. « Il progetto si poggia  su tre pilastri: sicurezza e privacy  dei dati, sviluppando soluzioni insieme  ad aziende, università e istituzioni;  formazione di studenti e famiglie  sull’uso consapevole di internet e sostegno al museo per migliorare le tecnologie a disposizione del pubblico  ».

Il Cybersecurity Co- innovation center è stato inaugurato ieri dal Ceo di Cisco Chuck Robbins, e dalla ministra all’Innovazione Paola Pisano  che ha sottolineato la necessità di « investire sempre di più in sicurezza  cibernetica altrimenti mettiamo  a rischio la nostra economia e la nostra libertà: le aziende piccole investono  circa tremila euro l’anno, quelle un po’ più grandi 20- 30 mila euro ma è ancora poco per farcela. La cybersicurezza è un problema al pari del cambiamento climatico».

k La sede Il centro di ricerca Cisco</content></article>