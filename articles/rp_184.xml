<?xml version='1.0' encoding='utf-8'?>
<article><type>cartaceo</type><title>Contro i truffatori  Greta ora diventa un marchio registrato</title><subtitle /><author /><date>30/01/2020</date><content>Cacciare gli “impostori” dal tempio,  mettere al riparo il grande movimento  per il clima da affaristi e faccendieri. L’attivista svedese Greta Thunberg ha annunciato ieri  di aver registrato il suo nome e quello del movimento “Fridays for Future”, così da potere avviare eventuali azioni legali contro persone  o società che cercano di appropriasene  per scopi diversi dalla battaglia ecologista. «Io e gli altri scioperanti della scuola non abbiamo  assolutamente alcun interesse per i marchi. Ma dovevamo farlo: il mio nome e il movimento #FridaysForFuture  vengono costantemente  utilizzati a fini commerciali senza  alcun consenso», ha spiegato Greta sul suo profilo Instagram. Marketing, prodotti, raccolte di fondi che non si sa da chi siano gestite e per che cosa. Il movimento ha milioni di sostenitori, i soldi in ballo sono parecchi. Ecco perché Greta ha annunciato la nascita anche  di una fondazione senza scopo  di lucro che servirà a «gestire il denaro (copyright, donazioni) in modo completamente trasparente  ».

Dagli scioperi solitari del venerdì  davanti al Parlamento svedese, nel giro di poco più di un anno, la 17 enne svedese è riuscita a mobilitare  milioni di giovani in tutto il mondo sui temi della crisi ambientale  e dell’emergenza climatica. «Rimettiamo la scienza al centro del dibattito pubblico», ha ripetuto  all’ultimo forum di Davos, sfidando  ancora una volta il presidente  Usa Donald Trump. A settembre dello scorso anno, al vertice sul clima  delle Nazioni Unite, Thunberg pronunciò un discorso appassionato  in difesa del pianeta, giudicato da diversi osservatori come uno degli  interventi politici più importanti  degli ultimi anni. A dicembre la rivista Time l’ha incoronata persona  dell’anno 2019.

©RIPRODUZIONE RISERVATA

L’attivista svedese

Greta Thunberg, 17 anni, ha deciso di tutelare il proprio nome e quello dei “Fridays for Future” con un marchio registrato per mettersi al riparo da affaristi e truffatori</content></article>