<?xml version='1.0' encoding='utf-8'?>
<article><type>cartaceo</type><title>“Book Pride guarda avanti e parla ai Venti”</title><subtitle /><author /><date>07/02/2020</date><content>di Annarita Briganti «Siamo tutti in un flusso. Proviamo a capire con questa Fiera, che è anche un Festival, cosa sta succedendo e a scoprire qualcosa in più sul futuro», dice Giorgio Vasta, che ci racconta in anteprima Book Pride 2020. Lo scrittore dirige per la terza volta la Fiera nazionale dell’editoria indipendente,  in scena per la sesta edizione  dal 17 al 19 aprile alla Fabbrica del Vapore: 200 stand di editori indie,  ma anche marchi come Adelphi,  ilSaggiatore e Neri Pozza - che partecipa per la prima volta – con molta editoria milanese e 300 incontri  gratuiti. « Il tema di quest’anno è “Leggere i Venti”. Venti come il fenomeno  atmosferico, che può essere distruttivo o creare qualcosa d’inaspettato.  Venti come 2020 per capire  come ci siamo arrivati e dove stiamo andando. Venti come i ragazzi nati nel 2000, non trattati in un dialogo  tra persone più grandi di loro, come avviene in genere, ma dandogli  il microfono e facendoci spiegare da loro chi sono». Così a Book Pride 2020 – organizzato dall’Osservatorio  degli editori indipendenti con il Comune e la direzione generale di Isabella Ferretti – ci sarà anche la milanese  Sofia Viscardi, 21enne scrittrice  pubblicata da Mondadori e youtuber.  Ricco anche il resto del cast letterario  già annunciato: da due Premi  Strega, Antonio Scurati (Bompiani)  ed Helena Janeczek (Guanda), al gruppo einaudiano formato da Domenico  Starnone, Marco Balzano e Marco Missiroli, Marco Belpoliti, Stefano  Bartezzaghi, Paolo Di Paolo. Alla  Fiera/ Festival milanese ci sarà anche  Sandro Veronesi ( La nave di Teseo),  mentre Iperborea punta sull’olandese  Frank Westerman, coi “piccoli” che fanno i “ grandi” e un continuo  scambio di ruoli tra i primi e i secondi.  «Perché non invitare scrittori come Scurati e Janeczek? Non voglio  vincoli se non la dimensione intellettuale,  culturale dei loro contributi,  con una editoria indipendente che si apre a ogni voce in grado di fare  un discorso utile. Pensiamo a Michele  Mari, di Einaudi ma in Fiera con un libro di disegni letterari edito  da Nero, un marchio che ha due anni», spiega il direttore artistico.

Tra un percorso all’interno della Fiera/ Festival dedicato al cambiamento  climatico “a livello nazionale e planetario”, intitolato “Eyes Wide Shut”, e Book Pride Off che invaderà Milano, perché dovremmo venire a Book Pride in un panorama di manifestazioni  tra poco di nuovo affollato?  « Dovreste avvertire la quantità di sentimenti che ci sono quando facciamo le riunioni tra noi organizzatori. M’interessa questo desiderio di fare le cose senza pretendere di possedere la “ verità”, senza smettere  mai di farsi domande, che ci portano  in territorio nuovi » , risponde Vasta, che individua le due parole chiave dell’editoria indipendente: vitalità ovvero voglia di sperimentare,  di costruire cataloghi sempre più stimolanti, e vulnerabilità.

I lettori, come fa notare lo scrittore-  direttore artistico, non saranno mai numerosi come in passato, ma ci sono, esistono, a Milano ancora di più. « Milano è vigile, attenta, curiosa.  È in grado di accogliere ogni proposta  culturale, ma Book Pride lo scorso anno è andato al di là di ogni aspettativa, il che mi e ci ha responsabilizzato  ancora di più nella costruzione  del programma » , rivela Vasta, che promette contenuti all’altezza  di Milano e qualche altro big che sarà svelato all’ultimo minuto.

k Il curatore Giorgio Vasta, classe 1970, curatore per il terzo anno della fiera dell’editoria indipendente Book Pride, in scena dal 17 al 19 aprile (in alto una foto del 2019)</content></article>