<?xml version='1.0' encoding='utf-8'?>
<article><type>digitale</type><title>Accesso ai farmaci, la piaga delle medicine fasulle: il 42% vendute in Africa, un mercato da 200 miliardi</title><subtitle /><author>
			
				di NICOLETTA DENTICO *
			
		</author><date>12 Febbraio 2020</date><content>
        ROMA - Il 17 e 18 gennaio scorso il presidente ugandese, Yoweri Museveni, era uno dei sette capi di stato presenti a Lomé per la firma di una dichiarazione politica volta a estirpare il problema del traffico di farmaci falsi e substandard che, come un virus, si abbatte con effetti patogeni contro le popolazioni dei paesi africani. L’Iniziativa di Lomé, così si chiama l’accordo, scaturisce dal diligente lavoro della Brazzaville Foundation, un’organizzazione con sede in Gran Bretagna, attiva su questo fronte, e dal supporto dell’Istituto di Salute Globale di Harvard e della London School of Hygiene and Tropical Medicine.

Come punire il traffico dei farmaci falsi. Già nel 2018, in una conferenza tenutasi a Londra, la Fondazione aveva creato i presupposti per la firma dell’accordo di gennaio che ha fatto convergere a Lomé, oltre a Museveni, il presidente della Repubblica Democratica del Congo, di Gambia, Niger, Senegal, Ghana e, appunto, Togo. Presente anche  il direttore generale dell’Oms (Organizzazione mondiale della sanità) l’etiope Tedros Adhanom Ghebreyesus. L’Iniziativa di Lomé si inquadra nelle attività che puntano alla copertura sanitaria universale (Universal Health Coverage, UHC) entro il 2030. La strategia è quella di introdurre norme nazionali per punire il traffico di farmaci falsi con pene più severe e l’attuazione più rigorosa delle leggi.

Il mercato dei farmaci falsi vale circa 200 miliardi di $. La circolazione di farmaci falsi o substandard è una piaga che affligge il mondo intero. L’Organizzazione mondiale della sanità (Oms) stima che almeno 1 su 10 prodotti medicinali – farmaci, vaccini e diagnostici - usati nei paesi a medio e basso reddito sia falsificato o substandard, e che il mercato illegale parallelo dei farmaci si aggiri intorno a 200 miliardi di dollari l’anno: il 10-15% del mercato globale farmaceutico. Un business mostruoso, con conseguenze fatali smisurate. Nel solo 2015,  122.000 bambini sotto i cinque anni sono morti per la somministrazione di antimalarici di cattiva qualità in Africa Sub-sahariana (fonte Oms). Le terapie contro la malaria del resto sono le più richieste, e dunque più esposte alle truffe del mercato.

Il 42% delle medicine fasulle vendute in Africa. Il 42% di tutti i farmaci falsificati o substandard scoperti dal 2013 sono venduti in Africa. In alcuni paesi del continente si calcola che fino al 60% dei prodotti in circolazione non risponda ai criteri di qualità, sicurezza ed efficacia previsti. Insomma, una calamità. Identificare questi farmaci è impresa tutt’altro che evidente anche nei paesi ricchi, anche perché nel frattempo si è sviluppato un fiorente mercato online difficilmente intercettabile, su scala globale.

Manca un sistema credibile di controllo. Il contrasto al fenomeno sempre più vasto e complesso richiede un sistema di sorveglianza ben strutturato, incardinato nelle agenzie nazionali del farmaco. Richiede competenze e formazione continua, perché il mercato nero dei farmaci riguarda i prodotti di marca e generici, i prodotti più vecchi e quelli di recente produzione. Il movimento è continuo, spesso sta in mano alla criminalità organizzata. I prodotti provengono spesso da Cina e India, ma anche da filiere produttive europee, come ebbe a documentare anni fa Medici Senza Frontiere,  e da produzioni locali nel Medio Oriente.

L'Africa è il posto ideale per vendere farmaci-bufala. Il continente africano presenta le condizioni perfette per la diffusione di farmaci di pessima qualità. La tensione tra i bisogni sanitari della popolazione e la disponibilità di sistemi sanitari in grado di gestirli è sempre più acuta, nel momento in cui il continente si trova con le spalle al muro per la variabile compresenza di malattie infettive e croniche. Queste coesistono nei singoli paesi, man mano che l’urbanizzazione alimenta anche qui le patologie note al nord del pianeta, per le quali  i farmaci sono inesistenti in Africa – se non in poche esclusive cliniche private, appannaggio delle élite locali. 

Le impietose condizione di Banca Mondiale e Fondo Monetario. Senza soluzione di continuità, il finanziamento della salute in Africa è stato messo alle strette per decenni dalle impietose condizionalità imposte da Banca Mondiale e Fondo Monetario Internazionale ai governi, in cambio dei prestiti richiesti. L’attuale spinta delle istituzioni finanziarie internazionali verso i modelli di copertura assicurativa non fa bene alla scarsa salute dei fragili sistemi sanitari del continente africano. Chissà se basta il campanello di allarme del possibile approdo del coronavirus 2019-nCoV in Africa per far vagamente intuire quanto, dopo decenni di clamorosi errori,  la comunità internazionale continui a giocare col fuoco nei paesi a basso e medio reddito, anche nel nome dello sviluppo sostenibile (https://citizensforfinancialjustice.org/download/spotlight-on-financial-justice-health/).

Il costo dei farmaci e l'accessibilità. E poi c’è la vecchia irrisolta questione del costo dei farmaci, e della loro inaccessibilità. La spinosa tensione fra le pressanti esigenze della salute pubblica e le norme commerciali che regolano l’accesso ai farmaci si rinnova ogni anno nei negoziati tra gli stati membri all’Oms – non ha fatto eccezione, la scorsa settimana, il 146° Consiglio Esecutivo, di cui fa parte anche l’Italia. Appare sempre più evidente che il regime di proprietà intellettuale vigente da venticinque anni non fa nulla per facilitare l’incontro fra la domanda e l’offerta di medicinali.

Il clima che cambia e i virus sconosciuti che si liberano.  Inoltre, appare del tutto inadeguato a far fronte ai rischi medici dei prossimi anni, quelli che sono causati su scala planetaria dallo scioglimento dei ghiacciai. Gli ultimi studi dimostrano come l’emergenza climatica potrebbe liberare nell’atmosfera antichi virus sconosciuti e potenzialmente molto pericolosi. Viene il sospetto che servirà in futuro il recupero di modelli di ricerca indipendente e di produzione pubblica dei farmaci, per stare al passo con il contenuto microbico delle calotte che si sciolgono.

Ma torniamo all’Africa. L’Iniziativa di Lomé si propone di interdire il traffico di farmaci falsificati o substandard con l’imposizione di pene carcerarie più lunghe (minimo 10 anni) e meccanismi di rigida applicazione delle nuove legislazioni, spingendo contestualmente i governi africani all’adozione della Convenzione Medicrime del Consiglio d’Europa, entrata in vigore nel 2016. La Convenzione stabilisce l’obbligo per gli stati di considerare illeciti penali tutti gli atti correlati alla produzione, commercializzazione e traffico di medicinali falsificati e non di qualità.

Attenzione però a non criminalizzare l’esportazione di principi attivi. Ora, che sia indispensabile combattere e perseguire il traffico di medicinali nocivi alla salute è sacrosanto. Ma è del tutto mistificatorio intervenire sul piano della giustizia, pur necessario, ignorando le cause strutturali a valle del problema. L’iniziativa di Lomé ha l’aria di un’azione esclusiva a monte, secondo un repertorio già sperimentato e di scarso successo. Assomiglia alla campagna contro la contraffazione dei farmaci lanciata una decina di anni fa da alcuni paesi europei, con il sostegno di Interpol e del settore farmaceutico. Servì a criminalizzare l’esportazione di principi attivi e farmaci generici autorizzati provenienti dall’India e legalmente diretti ai paesi latinoamericani e africani, con l’indebito e ripetuto sequestro di merci negli aeroporti d’Europa.

La via utile è investire sui sistemi di salute del continente. Servì anche a irrigidire i diritti di proprietà intellettuale, così da rendere l’accesso ai farmaci essenziali più arduo, così da spianare la strada al mercato parallelo dei farmaci falsificati, o substandard. Se c’è una via utile a superare gli ostacoli all’accesso ai medicinali di qualità in Africa, questa passa dalla volontà politica di investire sui sistemi di salute del continente, al fine di rafforzare e strutturare quanto già esiste, sul personale sanitario, e sulle agenzie regolatorie.

Gli esempi forniti dal virus di Ebola. Il virus di Ebola ha fornito innumerevoli lezioni in questa direzione. L’impatto dei farmaci falsificati o substandard in Africa richiede un lavoro serio di ricerca per capire, per ogni contesto specifico, come abbordare il problema, e trovare le soluzioni. Da anni si parla di attivazione di produzioni farmaceutiche nel continente, sotto un rigoroso controllo di autorità regolatorie formate e coordinate. Bisogna avere il coraggio di descrivere bene il problema, per guardarlo in faccia con l’intenzione autentica di estirparlo.
 
Alcune definizioni (secondo l’Oms).
I termini che definiscono i farmaci non di qualità sono diversi, e non sovrapponibili. Ecco alcune definizioni utili:

Substandard: sono farmaci autorizzati, ma che non rispondono agli standard di qualità richiesti, o alle specifiche richieste, o a entrambi le condizioni, a causa di insufficienti o inadeguate condizioni di produzione, stoccaggio o distribuzione.
Prodotti medici non registrati/autorizzati: sono quelli che non sono stati sottoposti alla valutazione e/o approvazione da parte della autorità del farmaco nazionale o regionale, per la loro validazione sui mercati in cui questi prodotto sono destinati, distribuiti o utilizzati, sulla base di condizioni vincolanti determinate dalle legislazioni o regolamentazioni nazionali o regionali.
Prodotti medici falsificati:  sono quelli che deliberatamente e fraudolentemente contengono informazioni fuorvianti in merito alla loro identità, composizione, fonte di produzione, sicurezza, efficacia.

Come riconoscere le falsificazioni. Per riconoscerli, occorre esaminare attentamente la confezione, alla ricerca di errori di scrittura o grammaticali. Una cosa fondamentale è anche verificare le date di produzione e di scadenza, per vedere se sono coerenti, sulla scatola e  sul bugiardino. Utile anche assicurarsi che i farmaci abbiano tutti lo stesso colore, non siano scoloriti, degradati, o di qualche speciale odore. Nel dubbio, vale la pena parlare con il medico o il farmacista, anche nel caso che si registrino effetti avversi alla assunzione di farmaci. In ultima analisi, è sempre utile fare una segnalazione alla agenzia nazionale del farmaco.

* L'autrice di questo articolo. Nicoletta Dentico, giornalista esperta di salute globale, da sempre impegnata per i diritti umani, ha guidato in Italia la Campagna per la messa al bando delle mine anti-persona e promosso quella per la cancellazione del debito dei paesi poveri. In qualità di direttrice di Medici Senza Frontiere ha lanciato in Italia l’azione per l’accesso ai farmaci essenziali. Ha collaborato con l’Oms e diverse organizzazioni internazionali. E’ responsabile del programma salute globale di Society for International Development (SID).
 
    </content></article>