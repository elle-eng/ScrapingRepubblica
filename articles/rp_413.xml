<?xml version='1.0' encoding='utf-8'?>
<article><type>cartaceo</type><title>Gas serra abbiamo già perso dieci anni</title><subtitle /><author /><date>12/03/2020</date><content>S

ono  passati dieci anni da  quando lo United Nations Environment Programme ha iniziato a redigere l’Emissions Gap Report, una relazione in cui viene esaminata la differenza tra gli impegni che i singoli paesi hanno dichiarato per ridurre le emissioni di gas serra e ciò che occorre fare collettivamente per limitare l’aumento della temperatura globale. Ebbene, in un’analisi pubblicata pochi giorni fa su Nature, una dozzina di climatologi guidati da Niklas Höhne, del NewClimate Institute di Colonia, hanno sentenziato senza mezzi termini che abbiamo buttato via dieci anni. Nel 2010, scrivono, “il mondo pensava di avere a disposizione trent’anni per dimezzare le emissioni globali di gas serra. Ora sappiamo che dobbiamo farlo in dieci anni, per minimizzare gli effetti del cambiamento climatico”. Peggio, anche considerando tutti gli impegni previsti a livello mondiale, siamo lontani dall’obiettivo. Anche perché, sulla base delle dichiarazioni di intenti, da qui al 2030 le emissioni aumenterebbero, sia pure di poco.

Vero è che ci sono paesi, regioni e città che hanno avviato una rapida trasformazione incrementando l’uso di fonti rinnovabili e il trasporto elettrico.

Tra essi, il Costa Rica, Shenzen in Cina e Copenaghen. Ma l’esempio di pochi non basta. Il gap, la distanza tra gli impegni e i passi indispensabili, è quadruplicato, in questo decennio. E le emissioni globali di gas serra, anziché diminuire, sono aumentate del 14 per cento, perciò ora dovranno diminuire molto più rapidamente.

La finestra temporale per dimezzare le emissioni contenendo l’aumento della temperatura entro 1,5 gradi è di dieci anni, di 25 per limitarlo a 2 gradi. Sul banco degli imputati, tra i paesi del G20, Australia, Brasile, Canada, Giappone, Corea del Sud, Sudafrica e Stati Uniti che secondo Höhne e colleghi non stanno tenendo fede agli impegni o addirittura ne devono fissare di più severi. Ma anche Russia e Turchia, che non hanno adottato obiettivi abbastanza ambiziosi. E se è vero che oggi siamo tutti con il fiato sospeso per l’epidemia in corso, domani dovremo tornare a fare i conti con un problema che minaccia di compromettere il futuro per secoli.

©RIPRODUZIONE RISERVATA L’Autore

Marco Cattaneo, fisico e giornalista, dirige Le Scienze Mind e National Geographic</content></article>