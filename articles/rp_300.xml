<?xml version='1.0' encoding='utf-8'?>
<article><type>digitale</type><title>Chiacchiere verdi e cialde di caffè. Sul Green new deal, il governo è fermo</title><subtitle /><author>
		
			
				
				
				
					Massimo Giannini
				
			
		
	</author><date>17 Febbraio 2020</date><content>
        Roma. Emmanuel Macron sale sul Monte Bianco, Giuseppe Conte sale al Quirinale. Il presidente francese, camminando sulla Mer de Glace che si scioglie, lancia la sfida: vara un piano di economia sostenibile da 7 miliardi, istituisce l'Ufficio per la Biodiversità, annuncia che viaggerà su un'auto blindata ibrida, dispone all'Eliseo che le cucine aumentino del 50% le pietanze biologiche e tutti possiedano una borraccia per eliminare la plastica. Il premier italiano, consumando a Palazzo Chigi gli estenuanti vertici notturni di un governo ormai in crisi, ordina 26 mila inquinantissime cialde di caffè e parla a sproposito di un meraviglioso Green New Deal di cui nessuno ha ancora capito nulla.

L'economia verde è la nuova sfida del secolo, e noi la affrontiamo con i soliti fiumi di parole. "Nella manovra economica abbiamo previsto 7 miliardi di risorse aggiuntive nel prossimo triennio", giura il presidente del Consiglio con la consueta sicumera. E non si accontenta: "Queste risorse cresceranno, fino a raggiungere la cospicua somma di 59 miliardi". Non è magnifico? Dove li troviamo, e cosa ci facciamo, non è ancora chiaro. Enrico Giovannini, portavoce dell'Aisvi, ha qualche dubbio: "L'Italia è ancora ferma agli annunci, e tratta il Green New Deal con superficialità e in modo contraddittorio". Anche Ursula Von Der Leyen ha lanciato il Green New Deal comunitario. Obiettivo: la decarbonizzazione totale in tutta Europa entro il 2050. E anche la Commissione Ue sparge miliardi come fossero bruscolini: 1.000, per raggiungere la "carbon neutrality". Sembra un piano-monstre, ma c'è già chi fa notare che i 1.000 miliardi rientrano in un piano decennale, quindi si riducono a 100 all'anno, mentre per rispettare gli obiettivi dell'Agenda 2030 ne servirebbero almeno 2.600, e mentre negli Stati Uniti il piano rooseveltiano della pasionaria democratica Alexandria Ocasio-Cortes ne prevede appunto 2.500. E poi, come riusciranno i 27 Stati membri a impiegare pro-quota questi fondi? Un problema in più per l'Italia, che già di suo non riesce a spendere oltre il 50% di tutti gli altri fondi Ue.

Il riscaldamento climatico non è l'ossessione di quattro "gretini" stregati dallo sguardo magnetico di una ragazzina svedese di 16 anni. È un cambiamento epocale, che sta rivoluzionando i comportamenti delle persone e le strategie delle aziende. Secondo Lancet, ogni anno nel mondo muoiono di inquinamento atmosferico 7 milioni di persone, di cui 2,9 milioni solo per effetto di particolato e polveri sottili. Nei 15 Paesi che emettono più gas serra l'impatto sulla salute costa il 4% del Pil. Secondo New Scientist, si estingue una specie vegetale o animale ogni venti minuti. Un'Apocalisse che non è solo ambientale, ma anche economica. L'Università di Cambridge ipotizza che entro il 2100, con un aumento delle temperature globali di 4 gradi, il Pil pro-capite americano crollerebbe del 10%, quello italiano del 7%.

Inquinare non conviene. La "sostenibilità" è un business, come dimostra l'aumento di produttività registrato dalle imprese che l'hanno già scelta come "nuovo paradigma produttivo" (ancora parole di Giovannini). Tutti i settori ne sono coinvolti, non solo l'energia com'è ovvio, ma anche la chimica e i trasporti, l'alimentare e la moda. Molte industrie si stanno muovendo, senza aspettare la politica. Negli Stati Uniti di Trump, che se ne frega degli accordi di Parigi e della Cop 25 di Madrid, le grandi aziende della petrolchimica, che hanno investito 200 miliardi di dollari nella produzione di plastica grazie al basso costo dello shale gas, stanno avviando un gigantesco processo di riconversione. Tra piatti e bicchieri, contenitori per shampoo, detersivi e strumenti per il giardinaggio, la produzione di materiali in polipropilene e polivinile, acrilonitrile e polistirene eccede ormai una domanda in picchiata.

Come nota il Financial Times, questo ha già determinato una caduta dei prezzi, e sta spingendo le aziende a dirottare gli investimenti sulle bioplastiche.
La plastica "tradizionale" è un lusso che non possiamo più permetterci. Dal 1964 al 2019 la produzione mondiale di plastiche vergini è passata da 15 milioni a 400 milioni di tonnellate all'anno. Il Wwf stima che quasi un terzo dei 300 milioni di tonnellate di rifiuti plastici prodotti all'anno finisca in mare, creando le cinque mostruose "isole di plastica" che stanno consumando gli oceani (la più grande, nel Pacifico, copre una superficie di 8 milioni di chilometri quadrati). La Fondazione Ellen MacArthur prevede che di qui al 2025, a questi ritmi di inquinamento, avremo 1 tonnellata di plastica ogni 3 tonnellate di pesce, e nel 2050 la plastica supererà il pesce. Correre ai ripari è un imperativo non solo morale, ma anche industriale. La sostenibilità ambientale ha un valore immenso: non si può lasciare solo ai partiti verdi e ai Fridaysforfuture di Thunberg. Le sinistre riformiste sono in ritardo, le destre sovraniste non sono pervenute. Ma in Europa il dibattito si è aperto, come racconta "Le Figaro". Nell'Austria di Sebastian Kurz (che governa con il "Die Grunen" di Werner Kogler), e nella Francia di Alain Finkielkraut (che invita gli intellettuali di destra a pensare a una "ecologia poetica") è in corso l'elaborazione di un nuovo "conservatorismo verde". Chissà se il candidato premier italiano Matteo Salvini, tra un "inno alle Trivelle" e una battutaccia sul "maggio troppo freddo", troverà il tempo per dare qualche contributo.

 
    </content></article>