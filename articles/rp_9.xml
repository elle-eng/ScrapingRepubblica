<?xml version='1.0' encoding='utf-8'?>
<article><type>digitale</type><title>Sostenibilità, in Umbria un Festival dedicato al “Cantico delle creature” di San Francesco</title><subtitle>Si chiama EcoSanFra e il tema di quest’anno è “Fratello Sole”. Si parlerà di cambiamento climatico, giustizia sociale e salute urbana</subtitle><author>
		Elena Cascella
	</author><date>25 Giugno 2025</date><content>
        ROMA – Cambiamenti climatici e migrazioni, transizione energetica e comunità solidali, isole di calore e giustizia sociale, ma anche nuove tecnologie al servizio della riduzione degli sprechi. Questi i temi al centro della nuova edizione di EcoSanFra, la tre giorni dedicata alla sostenibilità ambientale, ma anche economica e sociale che si terrà – lo si annuncia con ampio anticipo, per ragioni organizzative - dal 25 al 27 settembre a San Francesco al Prato, a Perugia.
Il testo poetico più antico della letteratura italiana. La manifestazione si ispira al Cantico delle Creature di San Francesco, il testo poetico più antico della letteratura italiana riproposto qui in chiave contemporanea per promuovere un dialogo costruttivo e di cooperazione dopo 800 anni dalla sua composizione. Tema di questa seconda edizione sarà infatti “Frate Sole” come fonte di vita e di energia, dopo una prima edizione, quella dello scorso anno, che ha avuto come protagonista “Sorella acqua”.
La domanda di senso che attraversa il nostro tempo. “EcoSanFra è la risposta a una domanda di senso e di responsabilità che attraversa il nostro tempo - hanno detto gli organizzatori Maurita Passaquieti e Davide Placidi presentando questa seconda edizione - È un invito a riconoscere nella sostenibilità non solo una sfida, ma una straordinaria opportunità di rinascita collettiva e di sviluppo economico responsabile. Insieme, possiamo immaginare come essere custodi e non padroni della terra, eco di un messaggio antico che, oggi più che mai, ha bisogno di essere ascoltato e tradotto in azione".
Sei i grandi temi di discussione. Tecnologie e innovazione per una nuova energia, per capire come la trasformazione digitale possa ottimizzare i consumi; comunità energetiche rinnovabili come risposta locale alla crisi climatica; isole di calore e salute urbana e quindi come affrontare il riscaldamento urbano attraverso strategie verdi e soluzioni concrete al servizio della salute collettiva. E ancora: cambiamenti climatici e migrazioni, un tema che vedrà la giustizia climatica al centro e che aiuterà a riflettere su come i cambiamenti ambientali generino migrazioni e nuove sfide umanitarie; clima, agricoltura e foreste, cioè una discussione sul sole come alleato per un’agricoltura sostenibile, ma anche sulla necessità di modelli produttivi in armonia con il pianeta. Infine, spazio al potere del linguaggio in un evento speciale per celebrare gli 800 anni del Cantico delle Creature.
Gli ospiti previsti. Tra gli ospiti, Stefano Epifani, presidente della Fondazione Sostenibilità Digitale, Enrico Giovannini, co-fondatore e Direttore scientifico di ASviS e Pierluigi Sassi, presidente Earth Day Italia. Ma anche Isabella Dalla Ragione, presidente della Fondazione Archeologia Arborea, Mariangela Lancellotta di AIAS (Associazione Italiana Ambiente e Sicurezza) e Angelica De Vito, consulente diplomatica per lo studio dei migranti climatici. E poi: Stefano Mancuso, il neuroscienziato, saggista e insegnante di arboricoltura generale ed etologia vegetale all’Università di Firenze, che terrà una lectio magistralis sull’intelligenza delle piante, come anche Fra Marco Moroni, Custode del Sacro Convento di Assisi, che parlerà dell’importanza di un linguaggio di pace in tempo di guerra, tema centrale soprattutto in questi giorni.
    </content></article>