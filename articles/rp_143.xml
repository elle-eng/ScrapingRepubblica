<?xml version='1.0' encoding='utf-8'?>
<article><type>cartaceo</type><title>E il sensore avverte se in casa ci sono  radon e smog</title><subtitle /><author /><date>23/01/2020</date><content>La qualità dell’aria  è discreta. Lo dice  il sensore, comunicandolo   attraverso  la app. Il bello?  Che parla di  quella esterna, analizzata l’ultima volta che è stata aperta la finestra. Lui infatti, il sensore,  si trova dentro la valvola smart per termosifoni della tedesca Tado. Durante l’allarme rosso di Roma,  che ha portato ad un blocco del traffico di quattro giorni, registra livelli  di polveri sottili non basse ma nemmeno preoccupanti. La finestra  del resto non affaccia su una strada e poi nella capitale, se si abita  in un palazzo con qualche secolo di età, i pericoli possono essere altri.  Il Wave Plus della norvegese Airthings  è fra i pochi a rilevare anche la presenza di gas radon. Radioattivo,  inerte, presente in rocce vulcaniche  come il tufo, abbonda negli edifici  vecchi. Si accumula nelle cantine  e nei piani bassi, ma si può trovare  anche in quelli più alti, e può portare  al cancro polmonare stando all’Istituto Superiore di Sanità.

«A Roma ci sono le radiazioni da radon, al nord invece un livello di inquinamento  dell’aria che in certe zone è spaventoso». La confessione risale ad un paio di anni fa, la fece uno dei due fondatori della startup pisana Nuvap che all’inizio produceva  un apparecchio di misurazione per abitazioni private. Ne avevano venduti in tutta Italia, cominciando a raccogliere dati sulla qualità dell’aria all’interno delle case.

Oggi sul mercato ad offrire il controllo  delle polveri sottili, umidità e temperatura, ci sono diversi dispositivi.  Pochi però scendono in profondità  come fa la Tado distinguendo fra PM 10 e PM 2,5 (manca però il PM 5 ), monossido di carbonio, ozono, biossido  di azoto e zolfo. Ancor meno quelli che hanno anche il radon. La maggior parte si limita ad una generica  classificazione del livello di inquinamento  assegnando un punteggio  e controllando nel tempo l’andamento nel tempo. «Connettere un dispositivo al Web, poco importa che sia un sensore  o un’automobile, è la nuova normalità  », racconta Christian Deilmann,  tra i fondatori della Tado. «Lampadine, altoparlanti, serrature,  videocamere sono solo alcuni esempi. Quello del controllo climatico  e della qualità dell’aria è una delle  aree più importanti dove però non si può improvvisare». In pratica  secondo Deilmann se si produce sia termostati smart, sia videocamere  e citofoni, è difficile che si riesca a fare tutto con la stessa cura.

Stando alla Allied Market Research,  il mercato delle centraline di monitoraggio  della qualità dell’aria in aree pubbliche dovrebbe toccare i 6,8 miliardi di dollari nei prossimi due anni, mentre quello dei sensori domestici si prevede arrivi a 4,6 miliardi  secondo la Markets and Markets.  Cifre basse, per ora. Gli altoparlanti  intelligenti, fra gli oggetti connessi più popolari, hanno un giro  di affari otto o dieci volte maggiore.  Salvo che le previsioni fin qui fatte  non avevano tenuto conto di un’emergenza  climatica.

Oltre alla Tado, che riesce a scattare  la fotografia più accurata dell’aria  che respiriamo, c’è anche la francese  Netatmo. Il suo sensore rileva in aggiunta il livello di inquinamento  acustico, ma per il resto ha una lettura abbastanza generica come quella dello Xiaomi Mijia costruito in Cina. Fa meglio l’inglese Awair.

Bisogna tener presente che si tratta  di dispositivi che a volte costano meno di cento euro, pretendere una precisione da laboratorio sarebbe  quindi ingenuo. Le cose però stanno cambiando e di generazione in generazione buona parte di questi  apparecchi si fanno più completi,  proprio perché l’aria che respiriamo  in città come a casa peggiora di pari passo.</content></article>