<?xml version='1.0' encoding='utf-8'?>
<article><type>cartaceo</type><title>La merla il coronavirus e una giornata senza motori</title><subtitle /><author /><date>01/02/2020</date><content>Fotogramma ci ha  mandato, per il secondo anno consecutivo, le foto degli alberi in fiore oggi. L’anno scorso in zona Gae Aulenti, quest’anno anche in piazza Argentina. Ma questi non sono i giorni della merla, i giorni più freddi dell’anno? Certo, Donald Trump non crede al riscaldamento globale, o così dice. E le destre, anche in Europa, concordano: la scienza, i laboratori, i meteorologi hanno torto, gli industriali e gli inquinatori hanno ragione.

Ma, in ogni caso, a prescindere dal destino del mondo prossimo venturo, e dall’urgenza climatica, c’è oggi una domanda piccola piccola che s’impone: in una Milano con i mezzi pubblici rafforzati, qual è il senso del lamento che si sente levare dal centrodestra per domani, per la domenica a piedi? Quale fatica titanica c’è nel sopportare una manciata di ore senza auto?

Una tregua, anche piccola, in queste giornate di alta pressione, può servire ai più fragili tra noi, ai bambini, agli anziani, ai malati. In una domenica senza fretta, e senza rumori, quale tragedia emerge nel rimandare un appuntamento o nel «mescolarsi» a chi usa tram e metrò?

Ma forse — viene da pensare — è anche questa «mescolanza» nella stagione del coronavirus di Wuhan ad atterrire qualcuno. Molto è diventato possibile, nelle menti lombarde, tradizionalmente bombardate dagli slogan più offensivi. Siccome l’epidemia è nata in Cina, «non si va» nei ristoranti cinesi, o non si dà la mano ai compagni di scuola cinesi. Oggi, dunque è nato anche il «cinese percepito».

Esattamente come — in una città in cui calano i reati, in cui vedi ragazze sole in bicicletta di notte — abbiamo la «sicurezza percepita». Ma quando? Ma dove siamo costantemente sotto attacco? A queste destre che non sostengono le scelte verdi e che strillano contro il crimine straniero (o contro l’invasore coronavirus) vorremmo, nel nostro piccolo chiedere di guardarsi intorno.

Sono questi — dicevamo — i «giorni della merla», che era bianca, narra la leggenda popolare, e per evitare i rigori di gennaio s’infilò in un camino.

Le sue penne diventarono nere per sempre. Questa è la «merla percepita»: allora faceva freddo, certo. Adesso volete rendervi conto, anche grazie a un albero in fiore, che Milano è cambiata? E con Milano è cambiato un po’ anche il nostro mondo? È un mondo in cui, una domenica a piedi, o un po’ di condivisione di ansia con i nostri concittadini di origine cinese, non fa male, anzi potrebbe aiutare a star meglio.

Tutti.</content></article>