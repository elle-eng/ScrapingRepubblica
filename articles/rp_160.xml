<?xml version='1.0' encoding='utf-8'?>
<article><type>digitale</type><title>Il richiamo delle foreste: non siamo tutte uguali</title><subtitle /><author>
		Vincenzo Foti
	</author><date>25 Gennaio 2020</date><content>
        Come stanno le foreste, culle naturali della biodiversità? Ne abbiamo parlato col professor Alessandro Chiarucci, Ordinario di Botanica Ambientale e Applicata presso l'Alma Mater Studiorum - Università di Bologna
 
Professore, qual è lo stato di salute dei polmoni verdi oggi?
"Purtroppo non molto buono. Le foreste vengono misurate in termini di copertura di alberi, che va bene per alcuni parametri, ma non per il loro status ecologico, fondamentale per la conservazione della biodiversità. Lo stato di salute dal punto di vista della copertura arborea è buono, ma le foreste funzionali alla conservazione della biodiversità sono in netto declino".
 




	


	
	
		
	
	
	





    
    





  
  	
      	



	













    


    &lt;img src="https://www.repstatic.it/content/nazionale/img/2020/01/25/144508204-ef9eb0d1-7a12-4d7a-8d4b-247534869665.png" alt="Alessandro Chiarucci"&gt;

    
  
  
      Alessandro Chiarucci 
  

	





Come le foreste aiutano la biodiversità?
"Le foreste sono il luogo naturale dove una gran parte della biodiversità si è evoluta e trova il proprio spazio vitale. Questa biodiversità include organismi poco conosciuti per i quali abbiamo pochi specialisti, come piante erbacee, animali invertebrati, funghi, briofite, licheni, alghe. Le foreste naturali, grazie alla loro complessità, garantiscono molte nicchie ecologiche che permettono la vita di tanti organismi diversi".
 
Qual è la distinzione tra foreste primarie, foreste secondarie e foreste vetuste?
"Le foreste primarie sono quelle sviluppate attraverso processi naturali, senza influenza di attività umane. Le foreste secondarie sono quelle formatesi dopo eventi di disturbo da parte dell’uomo, per esempio in terreni prima utilizzati per fini agricoli o pascolivi e poi abbandonati. Le foreste secondarie hanno una composizione in specie che varia con l’età. Nelle foreste primarie le diverse specie coesistono nello stesso tempo in luoghi diversi, ospitando molta più biodiversità. Infine ci sono le foreste vetuste, caratterizzate dalla presenza di molta necromassa, e alberi che, grazie alla loro età e alla loro fisionomia, diventano habitat per molte altre specie. Le foreste vetuste sono più simili alle primarie e garantiscono la conservazione di una grande quantità di biodiversità".
 
Quali sono le cause di minaccia per le piante?
"La principale minaccia per le piante è la distruzione degli habitat, come nel caso di estese aree tropicali in fase deforestazione, o degli ambienti acquatici, che sono stati ampiamente bonificati. Ma anche il riscaldamento climatico mette a rischio molte piante, come quelle delle cime montane. La perdita di biodiversità, e anche di piante, non può che aumentare nei prossimi decenni. Anche se fermassimo oggi il processo di distruzione della natura, molte specie sono ormai ridotte in popolazioni molto piccole e frammentate".
[[ge:rep-locali:repubblica:246681032]] 
Quali le soluzioni?
"Il sociobiologo americano Edward Osborne Wilson, famoso per aver coniato il termine “biodiversità”, ha recentemente proposto il paradigma “Half-Earth”, Metà della Terra. Secondo Wilson è necessario che l’uomo sviluppi una nuova alleanza con la Vita del Pianeta, condividendo le risorse: metà del pianeta per gli umani e metà per tutti gli altri esseri viventi. Ciascun paese dovrebbe contribuire, aumentando le aree protette destinate alla conservazione dei processi ecologici.  Nel nostro paese le aree protette coprono poco più del 10% del territorio, quasi il 20% con la Rete Natura 2000, ma pochissime sono le aree lasciate alle sole dinamiche naturali. C’è una tendenza a puntare alla gestione attiva, ad esempio finalizzata all’utilizzo di biomasse forestali per fini energetici, nonostante i bilanci di CO2 a breve termine siano negativi. Sarebbe, forse, meglio destinare le aree poco produttive alle dinamiche naturali, accumulando carbonio e ottenendo un processo di rinaturalizzazione che garantisca la conservazione dei meccanismi alla base della biodiversità".
    </content></article>