<?xml version='1.0' encoding='utf-8'?>
<article><type>digitale</type><title>Clima: metà delle spiagge sabbiose del mondo rischia di scomparire</title><subtitle /><author /><date>04 Marzo 2020</date><content>
        



	


	
	
	
	









  
  	
      	



	













    


    &lt;img src="https://www.repstatic.it/content/nazionale/img/2020/03/04/183337990-493393e2-9c80-4f64-9524-0bf329aa472c.jpg"&gt;

    
  
  

	




CIRCA la metà delle spiagge sabbiose di tutto il mondo potrebbe scomparire entro la fine del secolo a causa del fenomeno dell'erosione costiera, che deriva dai cambiamenti climatici. Questo è quanto emerge da uno studio, pubblicato su Nature Climate Change e condotto dagli esperti dell'European Commission Joint Research Centre, secondo i quali l'erosione peggiorerà con l'innalzamento del livello del mare causato dalle alterazioni climatiche. Stando a quanto riportato dai ricercatori, un'azione efficace potrebbe prevenire circa il 40% dell'erosione.

"Le spiagge sabbiose coprono circa il 30% delle coste del Pianeta e oltre ad essere luoghi ricreativi per le persone, svolgono un'importante funzione come zone cuscinetto naturali che proteggono la costa e gli ecosistemi dalle onde e dalle inondazioni marine, e inoltre forniscono importanti habitat per la fauna selvatica", spiegano i ricercatori.

Il team ha analizzato i dati provenienti da 35 anni di osservazioni costiere satellitari e 82 anni di previsioni climatiche ed elaborazione di modelli, simulando più di 100 milioni di eventi atmosferici violenti, come tempeste o inondazioni, per verificare le possibili conseguenze sull'erosione costiera globale. "Una drastica riduzione delle emissioni di gas serra ridurrebbe del 40% l'erosione prevista, ma anche se il riscaldamento globale dovesse subire un arresto, sarebbe comunque necessario intervenire per proteggere meglio le spiagge sabbiose", prosegue il team, sottolineando la perdita di ecosistemi e le implicazioni socioeconomiche che potrebbero conseguire dalla perdita delle spiagge. La Commissione europea sta lavorando per affrontare le sfide proposte da questi scenari, e le strategie sull'adattamento ai cambiamenti climatici mirano a rendere l'Europa più resiliente alle inevitabili alterazioni climatiche.

Tra le misure consigliate per impedire la perdita delle zone costiere, la Commissione europea ha indicato delle raccomandazioni per la gestione delle aree a rischio, che comprendono ad esempio l'istituzione di una zona di arretramento costiero, estesa per almeno un centinaio di metri verso l'entroterra. Altre misure sono state indette per controllare il rischio di alluvioni e per ripristinare la funzione naturale dei fiumi di trasporto sedimenti , allo scopo di salvaguardare le spiagge sabbiose.
    </content></article>