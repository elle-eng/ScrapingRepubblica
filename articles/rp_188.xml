<?xml version='1.0' encoding='utf-8'?>
<article><type>digitale</type><title>Bei, Italia primo beneficiario: 11 miliardi nel 2019, il 18% più della Spagna</title><subtitle /><author>
		
			
				
				
				
					Andrea Greco
				
			
		
	</author><date>30 Gennaio 2020</date><content>
        MILANO - E' l'Italia il maggior beneficiario dei finanziamenti della Banca europea per gli investimenti nel 2019. Lo scorso anno al nostro Paese sono andati 11 miliardi di euro, il 14% più che nel 2018, fondi che hanno permesso di attivare 34 miliardi di investimenti. Il dato è stato fornito dal vice presidente della Bei, che dal 2007 è l'italiano Dario Scannapieco, in precedenza direttore generale al Tesoro. All'Italia è andato il 17,3% dei 72,2 miliardi di finanziamenti dell'istituto in Europa l'anno scorso (+12,5%), spalmati su 143 operazioni domestiche che hanno contribuito al finanziamento di 44.595 piccole e medie imprese, pari a 734.652 posti di lavoro. I fondi superano di gran lunga quelli assegnati alla Spagna, secondo beneficiario cui sono andati 9 miliardi, un 22% meno rispetto all'Italia.

Il ritardo nei fondi strutturali europei e le carenze della Pa
E' un dato che si pone all'opposto rispetto a quello sui fondi strutturali che la Commissione europea assegna ai progetti degli Stati membri, che sono lo strumento principale della politica degli investimenti dell’Ue per favorire la crescita e la cooperazione territoriale tra le regioni d'Europa; anche se in questo ambito l'Italia è al quartultimo posto in Europa tra i prenditori, spesso per l'inefficienza delle Pubbliche amministrazioni locali che pianificano poco e tardi le richieste a Bruxelles. "Purtroppo l'impoverimento delle competenze tecniche nella Pa è tra i più gravi problemi lasciati all'Italia da un decennio di crisi - ha aggiunto Scannapieco - e la Bei cerca di migliorare la situazione", anche con una serie di consulenze tecniche (104 le richieste negli ultimi 4 anni) e l'offerta di strumenti di supporto come Jaspers, che ha contribuito ad attivare fondi strutturali europei per 300 milioni pari a 1,2 miliardi di investimenti.

Il contributo Bei in Italia: dalle scuole ai trasporti, dall'energia alle reti
Quello che la banca con base a Lussemburgo realizza sul versante pubblico e privato, in finanziamenti diretti (9 miliardi) e in capitale e garanzie (1,4 miliardi) che alleviano l'impatto dei prestiti bancari sul patrimonio degli istituti, somiglia a uno spot multicolor dell'Unione europea. Da far vedere ai sovranisti delle varie estrazioni per far capire che se la cornice europea, anziché vituperarla, fosse più curata e frequentata, avrebbe un impatto ben più rilevante e positivo dell'attuale.

Tra gli interventi della Bei in Italia citati da Scannapieco (che è anche presidente del Fei, il Fondo europeo per gli investimenti, braccio investitore di Bei, "gli 1,2 miliardi messi a disposizione dello Stato per il Piano scuola, che fanno sì che uno studente su cinque segua le lezioni in una scuola ristrutturata con fondi comunitari", pari a 1,7 milioni di studenti. O i finanziamenti per rendere più efficienti i servizi di raccolta e smaltimento rifiuti per 890 mila italiani; quelli nel settore idrico a beneficio di 3,3 milioni di essi; quelli nel trasporto pubblico che hanno aumentato i passeggeri/viaggi di 59,5 milioni nell'anno; o nella produzione di energie rinnovabili consumate da 592 mila famiglie, o le connessioni mobili piu' veloci per 22,5 milioni di italiani. Sul fronte privato il sostegno alle Pmi è salito l'anno scorso a 4,4 miliardi, (dai 3,5 del 2018), di cui circa un terzo come garanzie bancarie in capo al Fei.

Proprio il Fondo ha un ruolo importante nello sviluppo degli investimenti in capitale di rischio, arretrati in Italia tanto che il venture capital pesa per l'1% del Pil, contro il 5% della media Ocse. Nell'anno chiuso il Fei ha chiuso il programma ITAtech da 200 milioin per il trasferimento tecnologico, avviato l'altro fondo da 30 milioni Astra Ventures sull'economia spaziale, messo 20 milioni nel fondo Opes dedicato alle imprese sociali, e gestito i 480 milioni di alcuni operatori istituzionali del fondo Amuf che punta su aziende innovative.    
La sfida del cambiamento climatico
Tra le priorità Bei per i prossimi mesi ci sarà, in assonanza con la Commissione europea, l'impegno nel campo del cambiamento climatico. Lo scorso novembre la nuova politica di finanziamento dell'istituto, di cui sono azionisti i Paesi membri (Italia, Francia e Germania saliranno al 19% delle quote dopo che l'uscita della Gran Bretagna sarà stata assorbita con le riserve interne alla banca), ha portato a escludere dal gennaio 2022 i prestiti ai progetti legati a fonti fossili, compreso il gas che è il meno inquinante tra esse. In parallelo, la quota dei nuovi finanziamenti a progetti "verdi" salirà dal 31% del totale (sulle consistenze 2019) al 50% del 2025.  "La Bei ha registrato buoni risultati nei mercati, dimostrando che esiste una forte domanda per i suoi prodotti e ora che l'Europa pone l'accento sull'azione per il clima, ha deciso di rafforzare notevolmente il suo ruolo di banca del clima dell'unione europea", ha dichiarato il presidente della Bei, Werner Hoyer. Declinando la strategia sull'Italia, Scannapieco ha detto che "la priorità resta il dissesto idrogeologico, che costa al Paese tra 5 e 7 miliardi l'anno, soldi che sarebbe bello non dover spendere più". 

"Il Piano Juncker? Ha funzionato"                               
Il banchiere italiano ha parlato anche del piano europeo di investimenti in infrastrutture lanciato da Jean-Claude Juncker, l'ex presidente della Commissione e giunto all'anno finale: e che finora ha attivato 458 miliardi di finanziamenti, di cui 69,7 in Italia tra il 2015 e il 2019. "Ha funzionato e ha avuto tre valenze. La prima è stata spostare il dibattito da un tema di austerità e tenuta dei conti pubblici a un tema di competitività e posizionamento del blocco europeo. La seconds, più pratica, ha dato una strumentazione tramite le garanzie del Fei per entrare in quei segmenti ad alto rischio che altrimenti non potevamo servire. La terza valenza, essenziale, è aver messo a terra concretamente investimenti che contribuiscono a far crescere i vari Paesi, sia nelle Pmi sia in infrastrutture e innovazione".
    </content></article>