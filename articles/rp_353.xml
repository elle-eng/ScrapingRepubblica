<?xml version='1.0' encoding='utf-8'?>
<article><type>digitale</type><title>Sostenibilità, Italia promossa in 11 indicatori su 17: bene la povertà, male l'uguaglianza</title><subtitle /><author /><date>26 Febbraio 2020</date><content>
        MILANO - Bene nella lotta alla povertà, male per l'uguaglianza. Il percorso dell'Italia verso la sostenibilità - codificata nei 17 obiettivi di sviluppo dell'agenda nelle Nazioni unite - ha mostrato miglioramenti in 11 voci di sviluppo sostenibile su 17, tra il 2017 e il 2018, ma ha registrato un "significativo peggioramento" per uguaglianza di genere, acqua e strutture igienico-sanitarie, condizioni degli ecosistemi terrestri e cooperazione internazionale.

Il punto è stato fatto in occasione dell'aggiornamento degli indicatori del Rapporto Asvis, che ha messo in luce lieve peggioramenti negli obiettivi sull'educazione e la condizione economica e occupazionale.

I progressi più significativi riguardano, invece, oltre alla povertà, alimentazione e agricoltura sostenibile, energia, innovazione, modelli sostenibili di produzione e di consumo, qualità della governance, pace, giustizia e istituzioni solide.

Rispetto al 2010, invece, la situazione appare in miglioramento per dieci Obiettivi (tra i quali salute, educazione, uguaglianza di genere, sistema energetico e lotta al cambiamento climatico) e in peggioramento per i rimanenti sette (a partire da povertà, acqua e strutture igienico-sanitarie, condizione economica e occupazionale e disuguaglianze).

L'occasione è stata anche utile per fare il punto sulle decisioni di politica economica del governo. Un punto a favore dell'esecutivo è arrivato per quel che riguarda l'impegno italiano verso la sostenibilità, ma una bocciatura sul versante dello stimolo all'economia nostrana.

La legge di Bilancio è passata sotto la lente dell'Alleanza per lo Sviluppo sostenibile e ne è uscita bene sul primo fronte: "Rispetto allo scorso anno, la Legge di Bilancio 2020 mostra un evidente cambio di impostazione a favore dello sviluppo sostenibile, coerentemente con le politiche europee", ha detto il portavoce dell'Asvis, Enrico Giovannini, illustrando il Rapporto dell'Alleanza all'Auditorium Parco della Musica. La manovra, ha proseguito Giovannini, "riprende molte proposte dell'Asvis, ma per alcuni settori cruciali, come educazione, occupazione giovanile, tutela della biodiversità, i provvedimenti sono insufficienti per contenuti e risorse assegnate".

Diverso il tono sull'apporto alla crescita: "Pur considerando il contesto difficile nel quale è stata elaborata, non introduce modifiche in grado di ridurre significativamente il differenziale di crescita e di occupazione rispetto ad altri Paesi". E anzi il Rapporto sottolinea come "numerose misure rimandano a complessi provvedimenti normativi successivi, che presuppongono una persistenza nelle linee di azione del governo". Inoltre, per l'Alleanza, "mancano interventi riguardanti i Neet (giovani che non studiano, non lavorano e non fanno attività di formazione)", mentre "la positiva sterilizzazione dell'aumento dell'IVA solo per il 2020 mette a rischio provvedimenti a carattere pluriennale come il Green New Deal".
    </content></article>