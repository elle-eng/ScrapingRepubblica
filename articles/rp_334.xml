<?xml version='1.0' encoding='utf-8'?>
<article><type>digitale</type><title>Arriva la Legge sul Clima: cambia il volto della gestione d’impresa</title><subtitle /><author>
		
			
				
				
				
					Roberto Orsi
				
			
		
	</author><date>23 Febbraio 2020</date><content>
        Lo scorso 14 gennaio il co-fondatore e presidente di Black Rock, il fondo di investimenti più grande al mondo che ha in gestione un capitale di 7 mila miliardi, ha affermato, nella sua lettera annuale, che ci sarà un "massiccio spostamento di capitale" verso gli investimenti ecosostenibili, i quali aumenteranno con l'ascesa della prossima generazione al comando.
 
Lo stesso giorno la nuova Commissione europea ha approvato il nuovo "Green Deal": mille miliardi in 10 anni di investimenti ecosostenibili per attuare la transizione ecologica e rispettare gli accordi di Parigi del 2015.
 
L'Unione Europea sta provvedendo anche alla stesura di una Legge sul Clima, che verrà presentata ad inizio marzo e discussa a fine mese dal Consiglio Europeo. Con questa legge sarà "la prima volta che l'Europa si doterà di una legge quadro sul clima" che "stabilirà i principi fondamentali che saranno la base di tutte le misure", in modo da mettere nero su bianco l'impegno di azzerare le emissioni per il 2050 ponendolo come un obiettivo vincolante insieme a specifici obiettivi intermedi.
 
Inoltre, le nuove generazioni, e non solo, si stanno mobilitando; Greta Thunberg è solo la portavoce di un malcontento generale della società verso un futuro incerto in cui il cambiamento climatico sembra essere il nuovo paradigma.
 
La spinta finanziaria, la spinta normativa e il cambiamento degli atteggiamenti e degli stili di vita sembrano essere dunque in atto e le imprese non potranno che essere più organizzate, per rispondere adeguatamente a queste istanze e trarne il massimo vantaggio.
 
La sensazione, confortata dai dati, è che comunque in Italia, con sempre maggiore convinzione, i manager d'azienda stiano arricchendo l'approccio alla responsabilità sociale con una maggiore attenzione alla responsabilità ambientale: aumentano ad esempio gli investimenti per abbassare il consumo energetico, ci si pone più seriamente il problema dell'inquinamento, si guarda con interesse all'economia circolare, si adeguano i sistemi per migliorare lo smaltimento dei rifiuti.
 
Riuscire ad ottenere una connessione tra tematiche ambientali, sociali ed economiche appare dunque come un nuovo modo di stare sul mercato. Per Robert Simons, professore alla Harvard Business School, è oggi necessario che un'azienda gestisca in modo adeguato il processo decisionale di una strategia ambientale: l'obiettivo condiviso dovrà essere la corretta implementazione e la misurazione del suo impatto e delle performance ottenute.
 
Una nuova visione, applicabile solo attraverso un iter ben definito, ben esplicitato da un altro studioso (Texas University), il professor Marc J. Epstein: il "processo strategico della dimensione ambientale si configura con quattro 'step' fondamentali: la formulazione della strategia ambientale, l'implementazione a tutti i livelli, la misurazione dei risultati ambientali prodotti, nonché dei risultati finanziari e competitivi conseguiti".
 
Importante è notare come siano proprio i risultati ambientali prodotti a orientare gli investitori e i consumatori nel considerare l'azienda sotto una luce favorevole.
 
Come è logico, anche in questo accezione più focalizzata di CSR (Corporate Social Responsibility) e sostenibilità, l'imperativo categorico è strutturare questi comportamenti, organizzandone gli elementi fondanti: attraverso la sistematizzazione delle informazioni e la costruzione di un vero e proprio assessment del posizionamento ambientale, le imprese avranno a disposizione uno strumento che permetterà loro di dare sistematicità alle strategie e di sfruttare appieno le potenzialità dell'integrazione delle politiche green nel piano dedicato allo sviluppo sostenibile.
 
E possono venire in aiuto anche gli obiettivi di sviluppo sostenibile (SDGs - Sustainable Developments Goals) indicati dalle Nazioni Unite e da raggiungere entro il 2030.
 
In particolare, nel nostro caso, il Goal 13 (Agire per il Clima) è fondamentale: esso afferma che "è necessario trasformare i sistemi di energia, l'industria, i trasporti, l'agricoltura, e la gestione forestale per limitare l'aumento della temperatura globale. Per questo abbiamo bisogno che governo e aziende si impegnino a ridurre le proprie emissioni di carbonio e a promuovere nuove azioni per il clima" questo processo non si può pensare in termini di costi ma "di quali sono i benefici nel ridurre i cambiamenti climatici".
 
Anche il Goal 12 (Consumo e produzione responsabili) sostiene che "è interesse delle imprese comprendere e tenere in considerazione gli impatti ambientali e sociali dei prodotti e dei servizi. Le aziende possono usare il loro potere innovativo per progettare soluzioni in grado di consentire alle persone di condurre stili di vita più sostenibili, riducendo gli impatti negativi e migliorandone il benessere".
 
Ultimo riferimento il Goal 7 (Energia pulita e accessibile), per il quale "si deve accelerare la transizione verso un sistema energetico sostenibile, privilegiando pratiche ad alta efficienza energetica e investendo in risorse energetiche rinnovabili e in infrastrutture".
 
 
 
 
 
    </content></article>