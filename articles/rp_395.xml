<?xml version='1.0' encoding='utf-8'?>
<article><type>digitale</type><title>Presidenziali Usa, Elizabeth Warren si ritira</title><subtitle /><author /><date>05 Marzo 2020</date><content>
        NEW YORK - Elizabeth Warren sospende la sua campagna ritirandosi di fatto dalla corsa per le presidenziali 2020. La senatrice del Massachussets, farà oggi il suo annuncio dopo i risultati deludenti del Supertuesday, in cui non aveva vinto in nessuno Stato, arrivando addirittura terza nel suo. La notizia è stata anticipata dai media americani.  Il campo democratico si restringe dunque a Joe Biden contro Bernie Sanders, l'anima istituzionale e moderata del partito contro quella più di sinistra: non è chiaro chi dei due appoggerà Warren, che ha chiesto tempo per decidere. Resta in corsa anche Tulsi Gabbard, ma la sue speranze sono pari a zero (nessun delegato nel Supertuesday).




    Primarie Usa, i delegati fino a questo momento


Warren era stata la prima a scendere in campo fra i democratici, annunciando con netto anticipo la formazione di un comitato esplorativo per le elezioni. La sua piattaforma aveva raccolto appoggi importanti: da quello della famiglia Kennedy a quello del New York Times, che l'aveva scelta per il suo endorsment.

Una piattaforma che prevedeva università e assistenza sanitaria gratis per tutti, la riforma di un sistema per l'immigrazione "privo di buon senso", più controlli su Wall Street e grandi monopoli, lotta al cambiamento climatico con energie pulite, uguaglianza razziale, sociale ed economica con aumento dei salari per i lavoratori e delle tasse per i ricchi. Warren aveva anche sfidato i rivali democratici: seguire il suo esempio, ossia non accettare soldi dai Pac, i comitati elettorali per la raccolta fondi. Posizioni progressiste ma non divisive come quelle di Bernie Sanders, che spera ora di ottenere i voti della ex rivale. 
    </content></article>