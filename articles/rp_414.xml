<?xml version='1.0' encoding='utf-8'?>
<article><type>cartaceo</type><title>È pulito il cielo sopra Pechino  Meno smog, la Cina respira</title><subtitle /><author /><date>12/03/2020</date><content>Le conseguenze  delle quarantene  e delle ridotte attività  dovute ad  una delle più gravi  epidemie virali  del secolo si fanno  sentire sempre di più. In Cina, le misure adottate per contenere la diffusione  del coronavirus hanno favorito  una riduzione del consumo di carbone del 36% con la capacità di raffinazione del petrolio ridotta del 34%. Conseguentemente, nelle ultime  quattro settimane i livelli di emissione di CO2 da parte della Cina  (il paese che guida la classifica a tale proposito) sono diminuite del 25% rispetto ai valori dell’anno passato,  con circa 200 milioni di tonnellate  di CO2 (MtCO2) emesse. Il calo delle emissioni è legato alla sospensione  e alla mancata ripresa delle attività  per il Capodanno cinese (il 25 gennaio), quando negozi, cantieri e la maggior parte delle industrie chiudono e la produzione di energia (e quindi l’emissione di CO2) diminuisce  (di circa il 50%). Quest’anno il calo del consumo energetico è andato  ben oltre il capodanno, a causa dell’estensione delle vacanze voluta dal governo per tenere sotto controllo  l’epidemia. Le misure di emergenza  legate al virus non hanno solo influenzato  le emissioni di CO2. Vi è conferma, infatti, anche della riduzione delle concentrazioni di biossido  di azoto (NO2), un inquinante atmosferico  associato ai combustibili fossili. In tal caso, le misure satellitari  hanno mostrato che i livelli medi di NO2 sono stati inferiori del 36% rispetto  allo stesso periodo del 2019. Inoltre, le misure adottate dalla Cina  e da altri paesi per contenere il virus  stanno avendo un impatto drammatico  sul trasporto aereo, con una riduzione del 50-90% sulle rotte internazionali  e del 60-70% per quelle nazionali, riducendo le emissioni globali di CO2 legate ai voli di circa l’11% nelle ultime due settimane.

Sebbene l’impatto a breve termine  sui fattori climatici e ambientali dovuti alla crisi del coronavirus sia sostanziale, bisogna aspettare per vedere quali saranno gli effetti a lungo  termine. La riduzione dei livelli di CO2 del 25% durante le settimane passate equivale, infatti, a ridurre i valori annuali di circa solo l’1%. Se è anche vero che le prime analisi dell’Organizzazione dei paesi esportatori  di petrolio (OPEC) suggeriscono  che le ripercussioni dell’epidemia  potrebbero ridurre la domanda mondiale di petrolio fino a settembre  dello 0,5%, è anche vero che i volumi di produzione – e le emissioni – in un paese quale la Cina possono crescere rapidamente dopo un arresto.  Inoltre, le misure di stimolo economico  del governo cinese in risposta  all’interruzione potrebbero cancellare  con un colpo di spugna l’impatto  a breve termine sulle emissioni,  come accadde dopo la recessione  economica interna del 2015. Sul lungo termine, la chiave per la riduzione  delle emissioni è anche legata a fattori quali, per esempio, i salari non pagati durante la crisi. A tale proposito, le emissioni di CO2 e altri inquinanti sono diminuite anche a causa delle interruzioni dei lavori nei cantieri edili dovute alla restrizione  della mobilità dei lavoratori e ad una riduzione del reddito. Infine, le emissioni di CO2 a lungo termine saranno anche fortemente influenzate  dalla pressione fiscale legata alla  mancanza del flusso di denaro durante  l’arresto, rendendo i debiti di molte piccole e medie imprese insostenibili.

L’avvento del coronavirus sta forzando  il mondo intero verso un esperimento  inimmaginabile fino a pochi  mesi fa e che ha il potenziale di alterare la nostra società e i nostri costumi. I risultati di tale esperimento  mostrano, tra le altre cose, l’impronta dell’uomo sul nostro pianeta e ci mostrano, numeri alla mano, il potere di un’azione collettiva sulle emissioni di CO2 e su altri potenti inquinanti  atmosferici. La priorità è, ovviamente, quella di proteggere la salute dei cittadini. Tuttavia, quando  l’incubo del coronavirus sarà passato  ricordiamo ciò che abbiamo imparato  durante questi giorni a proposito  della Terra e dell’impatto dell’uomo. Soprattutto, ricordiamolo  ai nostri Governi così che potremmo  aggiungere un altro tassello al complicato puzzle che potrà salvare il nostro pianeta dalla minaccia del cambiamento climatico.

Com’era dall’1 al 20 Gennaio 2020

Com’era dal 10 al 25 Febbraio 2020

j Dallo spazio La Nasa ha misurato con i suoi satelliti il livello di biossido di azoto in Cina all’inizio di gennaio e a metà febbraio. Si tratta di un inquinante emesso da auto e fabbriche.</content></article>