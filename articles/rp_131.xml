<?xml version='1.0' encoding='utf-8'?>
<article><type>digitale</type><title>Non solo Greta, ora il clima spaventa anche l'alta finanza</title><subtitle /><author>
		
			
				
				
				
					Roberto Petrini
				
			
		
	</author><date>21 Gennaio 2020</date><content>
        Per quanto la questione del climate change si presenti già oggi come assai seria e angosciante, non tutte le variabili sono state ancora chiarite. Sono ormai evidenti all’opinione pubblica mondiale i rischi morali della crisi climatica, che riguardano l’abbandono delle sorti del nostro pianeta, e i rischi sociali che il surriscaldamento sta provocando con fenomeni atmosferici sempre più violenti in grado di generare vittime e senzatetto.

Tuttavia c’è un terzo aspetto, sul quale in questi giorni sta puntando gli occhi la comunità economica internazionale riunita a Davos: riguarda i costi finanziari e in termini di rischi economici cui ci sta esponendo il cambiamento climatico.

Il tema è talmente importante che negli ultimi giorni lo hanno affrontato l’Fmi, la multinazionale della consulenza McKinsey, il primo gestore di patrimoni nel mondo la BlackRock per bocca del suo “numero uno” Larry Fink e, pochi mesi fa, un dettagliato studio della Bank of England.

Il primo punto è che il cambiamento climatico, dato ormai per scontato, ha un costo formidabile in termini di perdita di valore dei patrimoni e di aumento del prezzo del rischio assicurativo. Fink ha usato le parole più semplici, invitando i suoi manager a fare politiche sostenibili: “Che cosa succederà ai mutui per la casa a trent’anni a chi presta denaro e non è in grado di stimare l’impatto del rischio a lungo termine?”.

Il rapporto McKinsey di qualche giorno fa spiega meglio il rischio di perdita di valore degli asset immobiliari: i rapidi cambiamenti climatici, dice, non rendono valutabili i rischi sul lungo periodo, impattano sui costi di assicurazione e abbattono i valori degli asset. Tanto per essere chiara McKinsey fa una cifra: le inondazioni in Florida potranno far deprezzare il valore delle abitazioni dai 30 agli 80 miliardi di dollari o, in altre parole, perdere dal 15 al 35 per cento del valore da qui al 2050. Che valore dare ad un mutuo? O ad una obbligazione? Come assicurare un futuro sempre più incerto? I costi finanziari del cambiamento climatico ci sono già oggi, proprio perché la finanza ha a che fare con il futuro, cioè con eventi che ancora non si sono svolti. Non per niente Kristalina Georgieva, direttore dell’Fmi, nei giorni scorsi nel suo discorso al Peterson Institute di Washington ha messo in guardia contro i rischi, insieme a quelli di tradizionali, di uno shock finanziario legato all’emergenza climatica.

L’altro serio impatto economico della crisi climatica è costituito da quelli che l’Fmi e la Bank of England chiamano costi da transizione. L’Fmi, già nell’ottobre scorso aveva avvertito che bisogna fare in fretta a contrastare il C02 perché misure, seppure auspicabili, come la carbon tax possono avere un impatto sulle imprese e sulle categorie più deboli del circuito economico e dunque vanno prese subito, implementate gradualmente e compensate con tagli del cuneo fiscale e bonus ai salariati. L’altro aspetto che emerge in questi giorni è che l’auspicabile transizione ad un sistema decarbonizzato avrà dei costi, in termini di obsolescenza di macchinari e impianti, ai quali bisogna prepararsi: si va da 1 trilione a 4 trilioni.
    </content></article>