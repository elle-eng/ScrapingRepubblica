<?xml version='1.0' encoding='utf-8'?>
<article><type>cartaceo</type><title>Campi Flegrei la passeggiata di Torrefumo</title><subtitle /><author /><date>29/02/2020</date><content>di Antonella Cilento L a passeggiata di Torrefumo è fra i siti  dei Campi Flegrei meno noti ma fra i più fascinosi. Dove sta? Molti napoletani lo ignorano.

Monte di Procida possiede, proprio di fronte all’isola di Procida, un vasto molo che, nelle magnifiche sorti e progressive, avrebbe dovuto diventare un porto turistico e una nuova stazione d’aliscafi.

Alla destra del molo, mai messo in sicurezza, la bellissima insenatura protegge un piccolo e nuovo bar: nessuno ha preso la concessione per farne un lido, benché il posto sia ideale, mi dicono, a causa del funzionamento fantasioso del depuratore di Cuma. Eppure stamane l’acqua è limpida e piena di pesci. Quando verrà la “stagione”, però, i natanti e gli scarichi abitativi si moltiplicheranno.

Oltre il costone che protegge il lido è l’isolotto di San Martino: ho molto scritto di questo luogo, poiché è un pezzo della mia infanzia. Scopro con orrore che il pontile, che collegava il tunnel militare (lunghissimo, buio, a stento adatto al maggiolino Volkswagen) all’isolotto stesso, è crollato qualche settimana fa.

Anche qui, la concessione del tunnel è scaduta e non è stata rinnovata: il bar, il ristorantino, un tempo la discoteca dell’isolotto, hanno smesso di esistere.

A sinistra del lungo molo da cui Procida si tocca con la mano si estende la passeggiata di Torrefumo, che conduce fino alle spiagge di Miseno, fra canneti, scogli, una minuscola cappella all’aperto e un piccolo lago salato, che fa da nursery per molte specie peculiari, fra cui delle lumache: stamane, dei sub le stanno fotografando per un documentario e ce le mostrano, gialline e felici. A metà della passeggiata, il costone altissimo, in cima al quale abbondano abusi edilizi in abbandono, è crollato. Una vasta frana è arrivata alla scogliera e un fotografo ci spiega che un nuovo masso è sceso giù dalla domenica precedente: si leva, dalla pur fascinosa frana, un fil di polvere che ne segnala infatti l’attività in corso.

Rinunciamo, per prudenza, a scavalcarla e a raggiungere Miseno ma lo straordinario incanto di camminare a bordo mare con tutte le isole del golfo in sfilata ha ripagato il viaggio. Anche la passeggiata, oltre dieci anni fa inaugurata con panchine, illuminazione, un cancello, che ora la vieta per non meglio specificate agitazioni sindacali e che tuttavia ciascuno aggira senza fatica, è in totale abbandono: spazzatura, bottiglie di plastica, copertoni che nemmeno si sa come abbiano camminato fin lì, dove non passano auto, panchine sfasciate.

Chiediamo ai locali e ci dicono che l’amministrazione di Monte di Procida ha abbandonato il campo di battaglia. Un luogo di così esaltante e peculiare bellezza sarebbe, in mani non italiane, una piccola e unica Saint Tropez.

Peraltro, insistono sul porto dell’Acquamorta, così si chiama il sito, ottimi ristoranti. In questa gloriosa e tiepida giornata di febbraio, sembra già maggio grazie al disastro climatico, pullulano barche e barchette, silenziosi pescatori; si medita nell’incanto azzurro e silenzioso. Cerco di non guardare verso il pontile rotto di San Martino e di scansare la spazzatura che invade la passeggiata: che vergogna. Perché chi governa i luoghi dorme?

© RIPRODUZIONE RISERVATA</content></article>