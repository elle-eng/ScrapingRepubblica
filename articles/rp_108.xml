<?xml version='1.0' encoding='utf-8'?>
<article><type>cartaceo</type><title>Una città fragile  e senza cura  Undici anni di piogge e crolli</title><subtitle /><author /><date>17/01/2020</date><content>di Daniele Autieri All’alba di ieri Roma si è svegliata  e si è scoperta di nuovo fragile.  Lo smottamento di Castel Giubileo accompagnato alla corsa  per evacuare un palazzo di quattro piani che rischiava di essere  mangiato da una collina di fango è l’ennesima prova che gli eventi atmosferici più violenti  si accaniscono sulle infrastrutture  deboli. Proprio come quelle  della Capitale.

Dalla storica esondazione dell’Aniene del 2009, quando le acque del fiume inondarono la Tiburtina mettendo in ginocchio  centinaia di imprese ( 150 milioni di euro di danni e duemila  dipendenti a rischio) fino alle grandi piogge dello scorso autunno,  la capitale paga un prezzo  altissimo all’assenza di manutenzione  e alla mancanza di una politica di prevenzione sui danni che il clima impazzito può causare.

Un rischio reale per la città e per il Lazio, evidente anche solo  mettendo in fila i casi di cronaca  degli ultimi mesi: l’ondata di maltempo che ha colpito la regione il 29 e 30 ottobre del 2018 quando, a seguito dei danni  ingenti causati dalle precipitazioni  atmosferiche, la Regione  ha dichiarato lo stato di calamità  naturale per l’intero territorio,  riconosciuto anche dal Consiglio dei ministri; la grandinata  inattesa del maggio 2019 che ha distrutto le coltivazioni di kiwi di Aprilia, Velletri e Cisterna  di Latina; i nubifragi che si sono abbattuti il 15 novembre scorso sui Comuni del litorale, danneggiando abitazioni e imprese,  e su Roma, paralizzando per una giornata intera il traffico  cittadino.

I pericoli sono tantissimi, aggravati  quando agli effetti dell’emergenza  climatica si aggiunge l’imperizia dell’uomo. Di questo  è convinta la procura di Roma  nel procedimento aperto contro sette indagati, ritenuti responsabili del crollo di una parete  del cantiere alla Balduina, dove all’improvviso si aprì una voragine che inghiottì le automobili  parcheggiate intorno al cantiere. Era il 14 febbraio 2018 e la tragedia fu sfiorata per un soffio. Un crollo spettacolare, ma non l’unico. Basta spostare il calendario indietro di due anni.  Stesso quadrante di Roma Nord. Era settembre 2016 quando  a Ponte Milvio venne giù alle due del mattino la facciata di un palazzo che era stato fatto evacuare dai vigili del fuoco poche  ore prima. Anche in quel caso,  la procura di Roma aveva aperto un’inchiesta per disastro  colposo, archiviata nel marzo  scorso. Un’archiviazione accompagnata  però da una relazione  agghiacciante secondo la quale la situazione di pericolo era stata segnalata già nel lontano  2001.

La storia si ripete: tutti sanno ma nessuno interviene, preferendo  la danza della pioggia ( o del sole) a una politica di controllo  e prevenzione sugli edifici  e sulle infrastrutture della capitale d’Italia.

© RIPRODUZIONE RISERVATA</content></article>