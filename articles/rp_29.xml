<?xml version='1.0' encoding='utf-8'?>
<article><type>cartaceo</type><title>Che bello sciare in alta quota ma attenti al mal di montagna</title><subtitle /><author /><date>07/01/2020</date><content>Salire da poco  più di zero a  quasi tremila  metri di altitudine  nel giro di  qualche ora  può aggiungere un imprevisto alla nostra giornata  sugli sci. Partendo dalla pianura  padana si possono raggiungere  in giornata altitudini oltre i tremila metri sulle Alpi grazie al combinato disposto di autostrade  e impianti di risalita. Dislivelli  lunari anche per gli sciatori della domenica che si avventurano  in alta quota, dove sono frequenti  i sintomi dell’ipossia provocati  dalla carenza di ossigeno: mal di testa, inappetenza e nausea,  tachicardia e uno stato di confusione generale che può portare a decisioni sbagliate.

L’unico sistema per prendere confidenza con queste altezze è acclimatarsi. Lo sanno bene i due alpinisti italiani Tamara Lunger e Simone Moro che sono partiti di recente per scalare, in pieno inverno e in un colpo solo,  il Gasherbrum I e II, due montagne  sopra gli ottomila nella catena  del Karakorum in Himalaya.

Da metà novembre sono stati ospitati nel bunker climatico di Terra X-Cube, il simulatore dell’Eurac Research di Bolzano dove si possono riprodurre ambienti  estremi come quello della  cima dell’Everest o della foresta  pluviale. Un soggiorno di quasi un mese alle alte quote di laboratorio che ha preparato il corpo dei due sportivi a temperature  e rarefazione dell’ossigeno  ai limiti della sopravvivenza. Ma questo vale per gente d’acciaio  che ha già sperimentato fatiche  disumane.

Per il resto del mondo, già oltre i 2500 metri si può presentare  qualche lieve malessere. «Quando saliamo a queste quote,  l’ossigeno nel nostro organismo  diminuisce e il respiro si fa affannoso, il cuore batte più veloce  e le nostre capacità motorie  e cognitive reagiscono al rallentatore.  L’unico modo per prevenire  queste conseguenze — spiega Giacomo Strapazzon, medico  e vicedirettore dell’Istituto per la medicina d’emergenza in montagna di Eurac Research che ha seguito il pre-acclimatamento  dei due alpinisti – è acclimatarsi.  Se il fisico si espone lentamente  all’alta quota il sistema respiratorio e circolatorio, il midollo  osseo e il cervello si possono  adattare alla nuova condizione  con meno ossigeno».

L’esperimento con Simone e Tamara ha consentito di studiare  per la prima volta in un ambiente controllato le reazioni del corpo in condizioni di carenza  di ossigeno associate a temperature  che sfiorano i 40 gradi sotto zero. Per rimanere in forma  a quelle altitudini, servono mesi di allenamento mentre per gli sciatori che arrivano in cima agli impianti di solito basta una mezz’ora. Il momento più difficile  è quando la funivia arriva al capolinea.

«I primi venti minuti sono i più delicati – dice Strapazzon – e ci sono possono essere crisi più acute, perché l’organismo prova  ad adattarsi, sia a livello respiratorio  che cardiovascolare, alla riduzione di ossigeno. Dopo una prima reazione più acuta, il corpo  inizia a compensare l’altitudine,  ad esempio producendo più globuli rossi. Ma questo accade solo per chi si è acclimatato gradualmente  a queste quote. A chi frequenta d’inverno la montagna  per sciare solo nei fine settimana  si può suggerire di iniziare  la prima giornata dell’anno utilizzando piste più basse, per spostarsi gradualmente su quelle  più alte durante il corso della stagione».

©RIPRODUZIONE RISERVATA</content></article>