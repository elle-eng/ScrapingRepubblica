<?xml version='1.0' encoding='utf-8'?>
<article><type>digitale</type><title>"Quello smartphone non si butta, può aiutarci a difendere la giungla"</title><subtitle /><author>
		
			
				
				
				
					Gaia Scorza Barcellona
				
			
		
	</author><date>09 Marzo 2020</date><content>
        "La tecnologia è cruciale nella lotta al cambiamento climatico". Lo pensa sinceramente Topher White, al di là della retorica. Basta guardarlo arrampicarsi in cima agli alberi della foresta pluviale per rendersene conto. Lo fa per piazzare vecchi smartphone che diventano le nostre orecchie. Origliare la presenza dell’uomo nella giungla è facile, ha spiegato il giovane ingegnere elettronico californiano a Cnn raccontando di quali rumori va a caccia: quelli che rappresentano una vera minaccia. Il rombo dei camion, il ruggito delle motoseghe, i colpi di pistola, le voci dei taglialegna. Perlopiù suoni e parole che offendono la natura preannunciando azioni devastanti.



    Before RFCx came to Western Sumatra, the Minangkabau people were fighting an uphill battle with illegal loggers in their forests. pic.twitter.com/grWyEinuYz— Rainforest Connection (@RainforestCx) February 21, 2020 


Il sistema che Topher ha inventato e costruito con le sue mani sfrutta i telefonini Android esausti che, incastonati in una corona di pannelli solari come fossero un fiore, una volta agganciati tra le cime dei giganti verdi alti anche una cinquantina di metri ascoltano 24 ore su 24 quel che accade tra il fogliame, rimandando i segnali alle celle e poi oltre le nuvole fino ai server. Raccolti e selezionati dall’intelligenza artificiale, questi rumori diventano una spia importante di quel che sta accadendo. "Così riusciamo a sentire ciò che non appartiene alla giungla e che, nella maggior parte dei casi, la mette in pericolo. E ad avvisare in tempo reale chi può intervenire". E’ come avere un satellite puntato su bracconieri e trafficanti di legname: non hanno scampo. Certo, è necessario lavorare braccio a braccio con tribù, comunità locali, ong e guardie forestali per braccare i responsabili e agire sul fronte dell’illegalità. "Ciascuno di questi ranger è un guerriero indigeno armato di arco e freccia, e - anche se non lo sanno - tutti assieme fanno molto di più di un gruppo di ingegneri della Tesla per contrastare i cambiamenti climatici", dice Topher che per farlo è pronto a scalare gli alberi con l'imbracatura sfidando i trafficanti. 





	
	
	
	




  
  	
      	



	















&lt;img src="https://www.repstatic.it/content/nazionale/img/2020/03/08/185207141-950cea3e-89b6-407f-8755-df656a7b7777.jpg" alt=""&gt;

    
  
  
  

	





Le foreste pluviali ospitano l’80% delle specie terrestri esistenti e sono fonte sostentamento per oltre un miliardo di persone, eppure ogni anno secondo il Wwf vengono distrutti circa 18,7 milioni di acri, ricorda Cnn: l’equivalente di 27 campi di calcio ogni minuto. E se la deforestazione per l'Onu rappresenta l’11% delle emissioni globali di CO2, "ogni chilometro quadrato che riusciamo a salvare - dice White - equivale a mille auto tolte dalla strada ogni anno".



    #DidYouKnow your smartphone could help stop illegal logging? ????Learn more about @RainforestCx's innovative #conservation technology this weekend on #InnovationNation. @alieward pic.twitter.com/zPT6efQ4oN— #InnovationNation (@CBSInnovationTV) February 27, 2020 


Un albero via l’altro, quel che resta dei telefonini da buttare viene quindi assemblato in una "centralina di ascolto" e assicurato ai tronchi come fosse un tesoro inestimabile. La tecnologia qui non si vede, ma ascolta tutto.





	
	
	
	




  
  	
      	



	















&lt;img src="https://www.repstatic.it/content/nazionale/img/2020/03/08/185300303-3555d169-dc8a-492a-bdab-dc740c7fa3b4.jpg" alt=""&gt;

    
  
  
  

	





L’idea è nata dopo il "battesimo" della foresta, quando nel 2011 Topher ha visitato una riserva dove vengono salvati e curati i gibboni rapiti e presi di mira dai bracconieri. E’ allora che il giovane ingegnere si è reso conto di dover fare qualcosa per l'ecosistema ferito mettendo al servizio quel che sapeva fare. L’anno dopo è tornato per testare la sua invenzione e in meno di 48 ore i primi pirati della foresta sono stati beccati con le mani nel sacco. Così è nata la Rainforest Connection, un nome che farebbe pensare alla malavita urbana se non fosse invece legato al riciclo virtuoso dei dispositivi elettronici che la ong riadatta e trasforma per fermare i criminali dell’ambiente in giro per il mondo.



    How can #AI help prevent illegal logging? Check out how @RainforestCx utilizes #Huawei's advanced #technology to protect rain forests. #TECH4ALL https://t.co/Lkal7kCITS— Huawei Canada (@Huawei_Canada) February 25, 2020 


Sono oltre 150 gli smartphone che la Rainforest Connection ha attivato finora nel cuore verde di cinque Paesi, tra cui Perù, Camerun e Brasile. Le "orecchie" di Topher sono una scorciatoia per intervenire contro la deforestazione, i cui danni oggi vengono rilevati soprattutto da elicotteri e satelliti. Spesso però ci vogliono giorni prima che una pattuglia di ranger possa raggiungere la "macchia" devastata, trovando ormai solo le cicatrici. Senza contare che con il materiale audio registrato, - circa 100 anni di archivio già accumulati - la compagnia no-profit potrà dare il suo contributo alla bioacustica, una nuova disciplina che negli ultimi anni si è fatta largo per lo studio e la conservazione della biodiversità proprio grazie alle capacità dell’intelligenza artificiale.

"Andiamo ovunque ce ne sia bisogno", sostiene White aggiungendo che a fare la differenza per conservare quel che abbiamo attorno perché le generazioni future possano goderne è l’attenzione. L’attenzione che possiamo avere per evitare che tutto vada distrutto.
    </content></article>