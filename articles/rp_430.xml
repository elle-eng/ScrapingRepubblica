<?xml version='1.0' encoding='utf-8'?>
<article><type>cartaceo</type><title>L’inverno più caldo  degli ultimi 123 anni</title><subtitle /><author /><date>18/03/2020</date><content>di Annarita Briganti È la missione di Greta, la lotta al cambiamento  climatico, che ha portato tantissimi ragazzi in piazza anche a Milano, e a Milano si registra un record:  l’inverno più caldo degli ultimi  123 anni. Lo segnala la Fondazione  Omd ( Osservatorio Meteorologico  Milano Duomo), con i dati sulla stagione che ci stiamo per lasciare alle spalle. Secondo il loro studio la temperatura media della stagione compresa tra il 1° dicembre 2019 e il 29 febbraio 2020 è stata di 8 gradi, superiore di 3,5 gradi al valore tipico  del periodo. Un risultato determinato  anche dal fatto che dicembre e febbraio sono stati i più caldi di sempre,  con una temperatura media rispettivamente  di 7,6 gradi ( contro i 4,3 di riferimento) e di 10 gradi ( rispetto  alla media di 5,6). Con due picchi che evocavano la primavera: gli oltre 16 gradi di Natale e i 20 del 24 febbraio.

Samantha Pilati, meteorologa della  Fondazione, spiega cosa significa questo record: « Non si tratta di un singolo episodio che si discosta dalla  media, in ogni stagione possiamo avere la giornata particolarmente calda o particolarmente fredda, ma di una tendenza. Del resto, nel 2019 solo un mese, maggio, aveva chiuso sotto la temperatura media. In tutti gli altri mesi si erano registrate temperature  medie più alte dei parametri  di riferimento. Il cambiamento climatico c’è » . Solamente tre giorni di gelo dopo la Befana: è colpa anche  del vento caldo? «A causa anche dei numerosi episodi di föhn, dodici giornate hanno chiuso con un valore  massimo superiore ai 15 gradi — spiega la scienziata — . Si tratta di un fenomeno legato al vento, in base al quale l’aria nel superare le Alpi si riscalda.  Il vento, se non crea disagi per la sua forza, è però un fattore positivo  per l’inquinamento perché rimescola  l’atmosfera».

Anche la pioggia è invocata spesso,  ma quest’inverno ci sono stati venticinque giorni di fila senza precipitazioni  di rilievo. « L’ultimo trimestre  ha accumulato 132,7 millimetri  di pioggia, un valore inferiore alla  nostra media di riferimento, pari a 176,6 millimetri, con un andamento  discontinuo». Dicembre, secondo i dati dell’Osservatorio, è stato uno dei più piovosi degli ultimi anni, con 93,6 millimetri di accumulo (contro i 69,4 millimetri tipici del periodo).  A gennaio abbiamo registrato  31,8 millimetri e a febbraio è andata  ancora peggio, con 7,3 millimetri. « Assistiamo a piogge molto forti quando piove, con i rischi legati alla tenuta del terreno e alle esondazioni,  e a periodi di siccità. L’ideale sarebbe  una distribuzione migliore delle precipitazioni. Solamente il 18 gennaio sono caduti ben 27 millimetri  di pioggia».

Sta per iniziare la primavera, una stagione di rinascita. Che tempo bisogna  aspettarsi? «Per noi meteorologi  la primavera è già iniziata, il 1° marzo. Questa settimana sarà ancora  soleggiata e molto mite, con una temperatura elevata, superiore alla norma, destinata a crescere ancora di più nei prossimi giorni, quando potremmo avere punte vicine ai 20 gradi, com’è già successo anche l’ 11 marzo». Ma dopo il weekend ci sarà una inversione di tendenza e si tornerà  a valori invernali, probabilmente  anche sotto i 10 gradi. Tanti attendono  il caldo, possibile nemico del virus. Per questo le previsioni quest’anno  hanno un valore diverso dal solito. «Nei Paesi molto caldi si registra  una diffusione meno rapida del virus, rispetto all’Italia e all’Europa dichiara Samantha Pilati - , ma essendo  un virus nuovo nessuno sa come si comporterà. Quello che possiamo anticipare, alla luce delle ultime estati e di questa tendenza delle temperature ad aumentare, non è da escludere un’altra estate molto calda».

© RIPRODUZIONE RISERVATA

k La primavera Alberi in fiore a Milano, per i meteorologi il prossimo weekend tornerà il freddo</content></article>