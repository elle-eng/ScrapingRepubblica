<?xml version='1.0' encoding='utf-8'?>
<article><type>cartaceo</type><title>Smog alle stelle, il blocco si ripete  Fermi tutti i diesel oggi e domani</title><subtitle /><author /><date>15/01/2020</date><content>di Cecilia Gentile Oggi e domani si replica. Con le stesse modalità di ieri all’interno della fascia  verde si fermano tutti i diesel, in totale 659.950. Per quelli da euro 3 a euro 6 il divieto è in vigore dalle 7,30 alle 10,30 e dalle 16,30 alle 20,30. Per tutti gli altri, insieme ai ciclomotori e motoveicoli euro 0 ed euro 1 e alle auto  a benzina euro 2 lo stop dura tutta la giornata dalle 7.30 alle 20.30. Per finire,  la prossima sarà la prima domenica  ecologica dell’anno, con il blocco  del traffico esteso a tutti i motori all’interno della fascia verde.

Lo dice il piano operativo antismog varato dal Campidoglio con la delibera  76 del 28 dicembre 2016: quando per più giorni consecutivi le centraline  superano i valori consentiti delle polveri sottili, pari a 50 microgrammi per metro cubo, allora si introducono provvedimenti di limitazione della circolazione, che diventano più restrittivi  man mano che i giorni di superamento  aumentano, fino ad arrivare agli otto giorni consecutivi, con il blocco di tutti i diesel.

E i rilievi dell’Arpa, l’Agenzia regionale  protezione ambiente, dipingono un quadro nefasto anche per i prossimi  giorni. Il 13, dato dell’ultimo report,  hanno superato i limiti 8 centraline  sulle 13 complessive: Arenula 52 microgrammi, Preneste 55, Magna Grecia 64, Cinecittà 67, Fermi 58, Bufalotta  54, Tiburtina 71, Malagrotta 59. Le mappe previsionali dell’Arpa ci dicono  che le massicce concentrazioni di inquinanti si prolungheranno almeno  fino a sabato 18. Per le giornate di oggi, di domani e di dopodomani, sull’enorme macchia rossa già preoccupante  si sovrappone una macchia viola che attraversa Roma da nord est a sud ovest. E il viola indica valori tra i 100 e i 150 microgrammi.

Intanto infuria la polemica sul blocco  dei diesel più recenti. « Blocchi ingiustificati,  che non hanno alcun fondamento  scientifico » , protesta il presidente  dell’Aci, Angelo Sticchi Damiani.  Critica anche la Cisl: « L’inquinamento  climatico è un problema che occorre affrontare in maniera seria.  Il potenziamento e l’affidabilità del sistema di trasporto pubblico dovrebbe  essere la priorità » , dichiara il segretario confederale della Cisl, Angelo  Colombini. Invece la stragrande maggioranza dei mezzi Atac sono a gasolio e vecchi: 10 anni la loro età media.

Gli attivisti della onlus " Cittadini per l’aria", che in collaborazione con Repubblica hanno promosso la campagna  " No2, no grazie", rilanciano con un’indagine appena conclusa da Transport &amp; Environment, federazione  con sede a Bruxelles, su due veicoli diesel euro 6 tra più venduti in Europa.  « I test - spiega Anna Gerometta per l’associazione - mostrano che le nuove auto diesel continuano a violare  i limiti di legge sulle emissioni di polveri sottili, con picchi fino a 1.000 volte i valori considerati standard. Questi picchi derivano dalla pulizia automatica dei filtri delle auto, la cosiddetta  rigenerazione, necessaria per il buon funzionamento dei sistemi  di abbattimento delle emissioni. Questo processo si verifica in media una volta ogni 480 km e i suoi effetti durano fino a 15 km, sconfessando quindi i test ufficiali di laboratorio dai quali non si evincono scostamenti dai valori consentiti».

E le multe? La mattina i controlli sono  stati 600, con una percentuale di infrazioni del 10%.

© RIPRODUZIONE RISERVATA

k Il traffico Controlli dei vigili alle auto non in regola</content></article>