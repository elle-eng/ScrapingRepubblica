<?xml version='1.0' encoding='utf-8'?>
<article><type>digitale</type><title>A scuola di cambiamenti climatici: l'esperimento dei liceali di New Orleans</title><subtitle /><author>
		
			
				
				
				
					Cecilia Greco
				
			
		
	</author><date>04 Febbraio 2020</date><content>
        Combattere (e prevenire) gli effetti del riscaldamento globale partendo dall'istruzione. È questo l'obiettivo della New Harmony High School, una scuola superiore di New Orleans, negli Stati Uniti, che sta formando i suoi studenti all’accesso in professioni volte alla protezione e al ripristino delle coste, minacciate proprio da uno degli effetti più evidenti del cambiamento climatico: l’innalzamento del livello del mare.



     


Inaugurato nell'autunno del 2018, l’Istituto conta oggi circa cento studenti. Oltre alle lezioni di letteratura, storia - tutte le materie che immaginiamo in un liceo tradizionale - i ragazzi che frequentano la New Harmony sono impegnati in corsi legati alle questioni ambientali: cambiamento climatico ed energie rinnovabili. In questo modo saranno preparati per affrontare corsi di laurea e specializzazioni dedicate alla tutela dell’ambiente.

"I nostri studenti - si legge sul sito ufficiale dell’Istituto - aiuteranno a creare una Louisiana sostenibile attraverso l'apprendimento". La missione della New Harmony si concentra in particolare sul ripristino e la conservazione costiera. Proprio nello stato Usa dove, secondo l'agenzia Associated Press, si siano persi a causa dell’erosione circa 5.200 chilometri quadrati di costa dal 1932.



     


"Gli studenti si diplomeranno come individui che resistono con determinazione e comprendono l'ecologia, l'interconnessione di persone, terra, aria e acqua. Sono preparati per il college, per la loro carriera, sapendo di aver avuto un impatto significativo in Louisiana".

Niente di aleatorio. L’offerta formativa prevede anche l'impegno da parte degli studenti in progetti concreti, organizzati fianco a fianco alla comunità. Già durante il liceo, infatti, questi ragazzi alternano il lavoro in classe a quello sul campo. Una volta alla settimana trascorrono una giornata fuori dalla scuola, all’interno di organizzazioni o aziende impegnate nella tutela dell’ambiente. "Per vivere e crescere in Louisiana - si legge nel programma didattico - dobbiamo proteggere e onorare la nostra gente, l'ambiente e la cultura". Partendo dai giovani.
    </content></article>