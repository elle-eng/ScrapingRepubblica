<?xml version='1.0' encoding='utf-8'?>
<article><type>digitale</type><title>Antartide, una sfida per le rompighiaccio: solcare i mari più fragili e lontani</title><subtitle /><author>
			
				di CHIARA NARDINOCCHI
			
		</author><date>08 Febbraio 2020</date><content>
        La plastica e il riscaldamento climatico non risparmiano l'Antartide. La riserva di ghiaccio è in pericolo e continua a ritirarsi. Uno degli eventi più importanti negli ultimi anni è stato il distacco dell’iceberg più grande del mondo, l'A68. Una distesa di ghiaccio da 315 tonnellate che nel 2017 si è staccata dalla calotta e ha iniziato a spingersi verso Nord, e che negli ultimi giorni si sta avvicinando all’oceano aperto. Al momento del distacco l'iceberg aveva una superficie più grande per estensione della Liguria. Ma la sua tenuta è a rischio. Gli esperti infatti temono che il gigante di ghiaccio non resterà integro una volta entrato nelle acque decisamente più movimentate dell'oceano.





	
	
	
	




  
  	
      	



	















&lt;img src="https://www.repstatic.it/content/nazionale/img/2020/02/08/185426195-d22bbbb9-60bd-4e95-9a4b-6121f619f5be.jpg" alt=""&gt;

    
  
  
  

	





"Mi stupisce che le onde dell'oceano non abbiano già ridotto l'iceberg in cubetti di ghiaccio", ha detto Adrian Luckman dell'Università di Swansea, in un'intervista per Bbc. "Ora - continua Luckman - sta seguendo un percorso molto prevedibile, che i ricercatori chiamano Iceberg Alley, dove si trovano molti dei più grandi ostacoli dell'Antartide. Mi aspetto che questo gigante si divida in tanti frammenti, sulla sua superficie si vedono già molte crepe”, ribadendo l’importanza del monitoraggio per evitare che i frammenti della piattaforma incontrino le rotte delle imbarcazioni.





	
	
	
	




  
  	
      	



	















&lt;img src="https://www.repstatic.it/content/nazionale/img/2020/02/08/185349460-95bf817c-f150-488e-8b28-f3b16e8ddfa5.jpg" alt=""&gt;

    
  
  
  

	





E proprio in questi giorni, dopo un anno di navigazione dal Polo Nord al Sud, la rompighiaccio Artic Sunrise e l’Esperanza di Greenpeace sono arrivate in Antartide per dare il via a una missione di ricerca sui cambiamenti climatici e sull'impatto dell'inquinamento da plastica e della pesca industriale sulle colonie di pinguini, sulle balene e la vita marina in generale. A bordo anche testimonial d’eccezione come l’attrice premio Oscar Marion Cotillard e i colleghi Gustaf Skarsgård (Vikings, Westworld) e Ni Ni (I fiori della guerra, The Warriors Gate).



     


La star francese attraverso i canali social ha condiviso l’entusiasmo, ma anche la grande preoccupazione per la situazione dei ghiacci. "Questo è stato trovato dove nessuno vive - scrive la star francese su Instagram commentando la foto che ritrae due bottiglie di plastica trovate tra i ghiacci - dove non passa nessuno tranne gli scienziati che oggi sono qui per contare i pinguini al fine di testimoniare come una regione incontaminata come questa è influenzata dagli umani... Ecco cosa hanno trovato... Una prova triste".



     


"Con questa spedizione - commenta Giorgia Monti, responsabile campagna mare di Greenpeace Italia - concludiamo il viaggio intrapreso un anno fa solcando gli oceani del Pianeta, dal Polo Nord al Polo Sud, per mettere in evidenza come siano minacciati da attività umane come la pesca eccessiva, l'inquinamento da plastica, le trivellazioni e non ultimo il cambiamento climatico".

"I governi di tutto il mondo hanno un'occasione unica - conclude Monti - a marzo terminano i negoziati sull'Accordo globale per gli oceani: solo se si arriva a un trattato forte, potremo salvare aree uniche come l'Antartide".
    </content></article>