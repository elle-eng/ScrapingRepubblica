<?xml version='1.0' encoding='utf-8'?>
<article><type>cartaceo</type><title>I fuochi d’artificio e l’inquinamento</title><subtitle /><author /><date>13/01/2020</date><content>Luigi Fagioli

Sono nato a fine anni Cinquanta e da sempre abito in un quartiere dove i botti iniziavano il 7 dicembre e terminavano il 7 gennaio. Uno stillicidio: passando davanti ad alcuni bar c’era il rischio di vedere volare per strada (anche in pieno giorno) razzi assortiti. Poi, a partire dalla prima guerra del Golfo, vi è stato un crollo, tanto che oggi i botti appaiono a ridosso di fine anno, fanno l’exploit nella notte del 31 dicembre e poi declinano lentamente fino all’Epifania. Ma ho delle domande. Anzitutto, chi spara si rende conto che incrementa l’inquinamento? Poi, è noto agli “sparatori” quanto male infligge agli animali questa esibizione di scoppi e bombe? Sono da considerarsi, questi, ricchi visto che consumano decine se non centinaia di euro per un momento di euforia? Per ultimo che senso ha, oggi, rischiare di farsi male armeggiando con la polvere da sparo o utilizzando armi da fuoco (ho personalmente visto a terra bossoli di proiettili) per il solo gusto di un fragore e di una luce abbagliante? Non sarebbe buona cosa abolire questo scempio?

Il discorso parte da lontano, cioè dalle civiltà arcaiche per cui far chiasso e luce nelle lunghe notti invernali era un modo per scacciare spiriti malvagi e malasorte. Lo scenario siriano che descrive, coi razzi per strada, per fortuna è un ricordo di pochi e passato, Milano resta lontana da questi eccessi e anche da quelli di certi luoghi del Meridione.

Ed è significativo che il crollo sia arrivato in occasione di una guerra, come se gli artificieri nostrani si fossero resi conto che la stavano simulando. Che ci sia ancora da fare è certo, per fortuna il Comune da anni li proibisce, benché poi il problema sia lo stesso, o peggio, delle infrazioni stradali: i controlli. In sé, ammetto, due luci sparate per aria a Capodanno le trovo un saluto festoso e colorato all’anno che viene e che sicuramente sarà meglio di quello appena finito, o così ci illudiamo dai tempi del venditore d’almanacchi di Leopardi. I problemi sono l’eccesso e soprattutto il rumore. Ho amici che a San Silvestro festeggiano solo con una cena e un brindisi pur di tornare presto a casa dal cane o gatto che è nel panico totale. Ma poi, altro che cani e gatti: nei primi giorni del 2020 dalle acque dei laghi di Como e di Lugano sono state ripescate le carcasse di cinque cinghiali che non presentavano ferite.

L’ipotesi seriamente avanzata dalle autorità sanitarie è che siano stati disorientati e terrorizzati dai botti fino a cadere in acqua o morire di infarto. E ripeto, cinghiali, non esattamente bestiole dal cuore di panna.

Il capitolo inquinamento suppongo vada ancora spiegato e compreso. A me stesso onestamente pareva una polemica da social dove chiunque può dire la propria e se è un’asinata infondata , tipo terrapiattismo, tanto meglio. Invece il Pm10, da medie attorno ai 60 microgrammi per metro cubo, a Capodanno (festivo, quindi con poche auto in giro) è schizzato a 173, con punte di 180 in via Senato. Insospettabile, vero? Così come il fuoco di legna, che è uno dei massimi produttori di polveri sottili, più di tante caldaie, alla faccia della sua allure da cosa da bei vecchi tempi ed ecologica per definizione. Un’altra dimostrazione che tutto ormai ha un peso nell’urgenza climatica che ci preoccupa. Ma almeno ogni tanto è bello non rinunciare alla magia di un caminetto in baita, magari per illuminare, ma solo un po’, una sessione amorosa o una castagnata tra amici.

Rinunciare ai fuochi d’artificio invece sarebbe un dovere che ci renderebbe più amici dell’aria e degli animali.

Lettere

Massimo  32 righe,  via Nervesa 21  20139 Milano E-mail

Scrivete alla posta elettronica postacelere.mi@repubblica.it</content></article>