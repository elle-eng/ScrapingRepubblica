<?xml version='1.0' encoding='utf-8'?>
<article><type>cartaceo</type><title>Il clima trasformerà la terra</title><subtitle /><author /><date>02/03/2020</date><content>S e l’uomo non correrà ai ripari,  i rischi derivanti dal  clima potrebbero avere ripercussioni  sociali ed economiche  su larga scala. È questa la fosca previsione contenuta nel nuovo report del McKinsey Global Institute dal titolo «Climate risk and response: Physical hazards and socioeconomic impacts». E visto  che le conseguenze di questi fenomeni  climatici mettono a rischio  milioni di persone, trilioni di dollari di attività economiche e importanti  risorse materiali e naturali  del pianeta, aziende, investitori e governi non possono prescindere da una valutazione di questa tipologia  di rischi nelle loro decisioni.

«Così come l’attenzione rivolta ai sistemi e ai rischi informatici è ormai  parte integrante dei processi decisionali nel mondo aziendale e pubblico, anche il cambiamento climatico e i rischi connessi dovranno  rientrare appieno in questi processi», ha affermato Jonathan Woetzel, director del McKinsey Global Institute e senior partner di McKinsey a Shanghai.

Secondo i ricercatori dell’istituto  di ricerca della società di consulenza  McKinsey &amp; Company, il cambiamento  climatico sta già esercitando un impatto fisico rilevante in diverse aree del mondo, che sono  destinate a crescere in numero e dimensione e questo avrà effetti diretti sui sistemi socioeconomici in cinque aree: vivibilità e possibilità  di lavorare in ambienti esterni, sistema alimentare, beni fisici, infrastrutture  e risorse naturali.

«Al superamento delle soglie di sistema, gli impatti socioeconomici  del cambiamento climatico potrebbero  non essere lineari e generare  effetti a catena — si legge nel report — Per esempio entro il 2030 tra 160 e 200 milioni di persone  in India rischiano di vivere in aree con una probabilità media annua del 5% di affrontare un’ondata  di calore che supera la soglia di sopravvivenza per un essere umano sano. Inoltre, l’aumento delle temperature potrebbe dare impulso al turismo nelle zone del Nord Europa, con contestuali ricadute  sulla vitalità economica delle  località turistiche dell’Europa meridionale. Il volume d’acqua nei bacini di Africa settentrionale,  Grecia e Spagna potrebbe diminuire  di oltre il 15% entro il 2050, mentre potrebbe aumentare tra l’1 e il 5% nei bacini di Germania e Paesi Bassi. Con l’aumento atteso delle temperature nel Mediterraneo,  nel 2050 il clima di Marsiglia e di Madrid potrebbe assomigliare  rispettivamente a quello attuale  di Algeri e Marrakech».

Dall’analisi emerge che, entro il 2030, tutti i 105 Paesi esaminati potrebbero  assistere all’incremento di almeno un tipo di rischio relativo  alle persone, alle risorse fisiche e naturali. Ad esempio, il numero di persone che vivono in aree dove esiste il rischio di ondate di calore potenzialmente letali potrebbe passare dall’attuale zero a un valore  compreso tra 250 e 360 milioni entro il 2030, con una probabilità di accadimento del 9% annuo. E le cose sono destinate a peggiorare ulteriormente  entro il 2050 con un numero di persone coinvolte compreso  fra i 700 milioni e 1,2 miliardi,  con una probabilità di accadimento  del 14% annuo. I rischi climatici  avrebbero inoltre ricadute su occupazione, redditi e settori collegati.  Il riscaldamento degli oceani potrebbe ridurre il volume di pesce  pescato, con un impatto sui mezzi di sussistenza per 650-800 milioni di persone che dipendono dai proventi della pesca. Beni fisici e infrastrutture potranno essere danneggiati da una serie di fenomeni,  tra cui inondazioni, incendi e uragani, mentre i danni attesi dovuti  alle sole inondazioni fluviali potrebbero quasi raddoppiare entro  il 2030 rispetto ai livelli attuali e quadruplicare entro il 2050.

«I mercati finanziari potrebbero identificare in anticipo il rischio nelle regioni interessate, con conseguenze  su allocazione dei capitali  e assicurazioni — concludono gli esperti del McKinsey Global Institute  — Una maggiore comprensione  del rischio climatico potrebbe portare a una difficoltà nell’ottenere  prestiti a lungo termine, a una riduzione  dei costi e della disponibilità  di coperture assicurative e al calo dei terminal value».

©RIPRODUZIONE RISERVATA marco frojo, milano

Milioni di persone a rischio nelle zone più povere, mentre il caldo sposterà il turismo verso il Nord Europa. "Correre ai ripari" invoca McKinsey

Focus

I PICCHI DI CALORE E SICCITÀ

Entro il 2030 tra 160 e 200 milioni di persone in India rischiano di vivere in aree con una probabilità media annua del 5% di affrontare un’ondata di calore che supera la soglia di sopravvivenza per un essere umano sano, mentre il volume d’acqua nei bacini di Africa settentrionale, Grecia e Spagna potrebbe diminuire di oltre il 15% entro il 2050</content></article>