<?xml version='1.0' encoding='utf-8'?>
<article><type>cartaceo</type><title>Salvo il parco: spunta il partito bipartisan degli alberi</title><subtitle /><author /><date>20/02/2020</date><content>di Alessandra Corica

Il Consiglio comunale stoppa la cementificazione  del parchetto di via dei Ciclamini: con 27 voti a favore, l’aula ieri ha deciso che il parco di 3.500 metri quadri in zona Primaticcio  non sarà toccato. E che i 35 alberi  per i quali i residenti di zona si battono  da tempo potranno restare lì dove si trovano. A votare contro l’operazione  sia la maggioranza di centrosinistra,  sia l’opposizione composta  da Lega, Forza Italia e M5S.

L’area, in base a quanto deciso l’anno scorso dalla giunta guidata da Beppe Sala (e ratificato dallo stesso  Consiglio comunale), avrebbe dovuto  essere concessa in permuta da Palazzo Marino alla vicina Fondazione  Biffi, per allargare la Rsa. In cambio,  la Fondazione avrebbe dato al Comune duemila metri quadrati in zona San Cristoforo, per “compensare”.  Il tutto, nell’ambito di un progetto  urbanistico — “Corte verde” firmato,  tra gli altri, dallo studio di Stefano  Boeri — che coinvolge anche l’area  della ricicleria delle Milizie (che sarà spostata): obiettivo, creare un parco per collegare Porta Genova e San Cristoforo. La permuta dell’area verde, però, è stata osteggiata sin dall’inizio dai residenti, che hanno creato il Comitato Ciclamini- Mimose:  una protesta che, negli ultimi mesi, ha viaggiato in parallelo a quella in Città Studi contro la decisione del Politecnico di tagliare gli alberi del parco Bassini (gli ultimi due cedri sono  stati sequestrati dalla procura). Di qui, il passo indietro deciso a Palazzo  Marino, ratificato ieri dall’aula che ha approvato un emendamento di David Gentili di Milano progressista,  firmato dai colleghi del suo gruppo Natascia Tosoni ed Enrico Fedrighini, e dal dem Carlo Monguzzi.  In aula la giunta si è rimessa al voto  dei consiglieri.

Palazzo Marino nei prossimi giorni dovrà incontrare la Fondazione, per valutare nuove soluzioni. « Ora può ripartire un percorso che vedrà il Municipio 6 tra i protagonisti per individuare altre aree, preservando il verde», dice Gentili. «È un atto conseguente  a tanti titoli sull’emergenza  climatica » , aggiunge Monguzzi. Soddisfatti, ma cauti, i residenti: « Continueremo a vigilare e a far sì che la volontà del Consiglio venga rispettata,  sperando che l’indirizzo contro il consumo di suolo venga rispettato  anche per tutte le altre aree verdi pubbliche della città».

L’urbanistica

Pierfrancesco Maran vuole collegare il verde tra Porta Genova e San Cristoforo</content></article>