<?xml version='1.0' encoding='utf-8'?>
<article><type>digitale</type><title>Lo squalo bianco rischia l'estinzione nel Mediterraneo. "Scomparso fino al 96%"</title><subtitle /><author>
		Giacomo Talignani
	</author><date>03 Febbraio 2020</date><content>
        Il predatore più elusivo e affascinante, protagonista di leggende e film epocali, rischia di estinguersi dal Mare Nostrum. Lo squalo bianco, anche nel Mediterraneo, come racconta Stefano Moro del Dipartimento di Biologia ambientale de La Sapienza, "c'è ma non si vede. Solo che dalle nostre stime, purtroppo, potrebbero essercene sempre meno nelle nostre acque".

Per la prima volta infatti l'Università di Roma in collaborazione con la Stanford University, la Virginia Tech University e diversi altri istituti di ricerca italiani ha stimato la presenza e la distribuzione dello squalo bianco nel bacino del Mediterraneo. In uno studio basato su circa 700 tra segnalazioni, dati e informazioni varie, ha tracciato un andamento della presenza negli ultimi 160 anni del "grande  bianco" nelle nostre acque. Nella ricerca "Abundance and distribution of the white shark in the Mediterranean Sea", pubblicata sulla rivista Fish and Fisheries, "è chiaro che non stimiamo il numero di esemplari, ma l'andamento del declino" sostiene Moro. Un declino tale che ha portato oggi il grande squalo bianco, anche secondo la Iucn, a un pericolo critico di sopravvivenza nel Mediterraneo.

Il decremento non si è verificato in maniera costante e uniforme, ma variabile a seconda delle zone. Nel Mediterraneo centrale si è registrata per esempio una riduzione del 52%, mentre nel Mar di Marmara il calo ha raggiunto addirittura il 96%. "Spesso la riduzione dipende dagli spazi occupati, segnale che può essere associato alle popolazioni a rischio" ha ricordato Giovanna Jona Lasinio del Dipartimento di Scienze statistiche de La Sapienza.

Tracciare davvero gli spostamenti e l'area di presenza dello squalo bianco è infatti molto complesso. "In generale, nonostante sia uno dei predatori più studiati al mondo - spiega Moro - di questo animale si sa ancora pochissimo. Figuriamoci nel Mediterraneo, un mare che non offre come ad esempio in California, Sudafrica e Australia, grandi concentrazioni di pinnipedi, animali cacciati dallo squalo bianco. Là dove ci sono queste concentrazioni è più facile individuare e studiare gli esemplari di squali, ma nel Mediterraneo questo -  a parte per qualche foca monaca - non è proprio possibile".

Così, da anni, nel Mediterraneo i ricercatori basano le loro stime su avvistamenti, segnalazioni, ritrovamenti di carcasse. "Sogno di poterne riuscire a taggare uno per studiarne i comportamenti, ma sono animali molto elusivi e difficili da avvistare da noi. L'ultimo avvistamento, verso le coste libiche, è di un paio di settimane fa. Prima ancora uno era stato visto in Tunisia nell'aprile 2019. In Italia, a parte una segnalazione di qualche anno fa nel mare Adriatico, manca praticamente da anni. Con questo studio abbiamo cercato di stimare la sua presenza, ipotizzando che sia davvero in una situazione critica nei nostri mari".

Simbolo della biodiversità, predatore in cima alla catena alimentare, lo squalo bianco nel Mare Nostrum fino alla metà del Novecento sembrava seguire un progressivo incremento, per poi passare a un rapido declino. Chiaramente la sua graduale scomparsa ha influito anche sugli equilibri degli ecosistemi, a partire dalla presenza del tonno rosso, di cui si nutre.

"È stato dimostrato come la rimozione dei predatori apicali all'interno degli ecosistemi marini porti a disastrosi effetti top-down che si ripercuotono su tutta la catena trofica. Fenomeni osservati di recente anche negli Stati Uniti. Il Mediterraneo, da questo punto di vista, rappresenta un primato negativo a scala globale con più del 50% di specie di squali classificate come 'minacciate' dalla Iucn a livello regionale", sostiene Moro.

Nonostante sia difficile riuscire a comprendere i vari motivi della graduale scomparsa dello squalo bianco dal Mediterraneo, le attività antropiche, dalla sovrapesca all'occupazione di spazi in mare sino a livelli di inquinamento e surriscaldamento delle acque legato al cambiamento climatico, potrebbero avere influito sulla vita di questi straordinari animali.

Per cercare di studiarli al meglio, e trovare così la maniera di proteggerli, ciascuno di noi può però fare qualcosa. Per esempio, attraverso un progetto di citizen science  chiamato SharkPulse, che è stato utile anche per la ricerca de La Sapienza, si può contribuire a fornire dati sugli avvistamenti di questo meraviglioso predatore di "casa nostra". Può sembrarci strano, ma il grande squalo bianco ha bisogno del nostro aiuto.
    </content></article>