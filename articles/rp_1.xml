<?xml version='1.0' encoding='utf-8'?>
<article><type>cartaceo</type><title>Emergenza climatica il Campidoglio avverte “ Farà sempre più caldo”</title><subtitle /><author /><date>23/06/2025</date><content>Il Comune in campo con misure per cercare di mitigare la crisi “Stop alle perdite d’acqua servono nuove aree verdi”

di VALENTINA LUPIA

Bombe d’acqua, trombe d’aria,  mareggiate, siccità. A Roma il  riscaldamento globale è già un’emergenza. Una crisi che ora il Campidoglio è deciso a contrastare con misure di monitoraggio, prevenzione  e « di resilienza » . Soprattutto in vista dell’ulteriore peggioramento  prefigurato dagli studi del Centro Euro- Mediterraneo sui cambiamenti  climatici. Da qui ai prossimi 40 anni,  tra il 2036 e il 2065, ci sarà un «aumento  della frequenza e dell’intensità  di fenomeni atmosferici che già attualmente determinano impatti rilevanti  sulla città, di periodi di caldo intenso e di notti tropicali».

Una prospettiva che preoccupa. Ma che convince il Campidoglio: bisogna  partire subito, dai dati a disposizione  ora. A Roma, riporta l’Istat, la temperatura media tra il 2011 e il 2021 è di 17,7 gradi, 1,7 in più rispetto al periodo che va dal 1981 al 2010. Il dato è il più alto tra i capoluoghi di regione del Paese e ha come più diretta  conseguenza l’aumento del numero  di giorni con massime oltre i 25 gradi e di notti tropicali, quando i termometri non scendono mai sotto i 20 con conseguenze sulla salute di persone e animali, sull’agricoltura e sulle imprese.

In parallelo, diminuiscono i giorni  con gelo e le precipitazioni: quelle  tra il 1971 e il 2000 sono state in media di 807 millimetri, per poi scendere a 783 tra il 2011 e il 2021. Ventiquattro in meno, caduti però in maniera più intensa, violenta, trasformando  talvolta le strade di Roma  in fiumi e costringendo a deviazioni  di traffico e a chiusure di stazioni  metro.

Complessivamente, stima l’Autorità  distrettuale di Bacino dell’Appennino  centrale sono quasi 400mila  le persone che vivono in aree a rischio  idrogeologico, la potenziale minaccia che deriva dall’azione dell’acqua  sul territorio, causando frane  e alluvioni. Da Labaro a Settebagni,  passando per Monteverde, Casalotti,  Acilia e Ostia sono 145mila persone  vivono in aree soggette a esondazioni  dirette dei corsi d’acqua, mentre 245mila si trovano in zone interessate da possibili alluvioni lampo.

È da questo scenario che il Campidoglio  è partito per realizzare romaperilclima. it, un sito per raccontare ai cittadini l’impatto del riscaldamento  globale e le azioni che l’amministrazione  sta intraprendendo per attenuarne gli effetti: mitigare l’impatto  delle piogge e del caldo, visto che « il 9% dei residenti vive in quartieri  a rischio in periodi di prolungate  ondate di calore», ridurre le perdite  d’acqua «in una prospettiva di periodi  di siccità più lunghi» e limitare « l’erosione delle spiagge nei circa 20 chilometri di litorale» capitolino.

« I cambiamenti climatici sono una realtà con cui dobbiamo convivere  — spiega il sindaco Roberto Gualtieri — conoscere i fenomeni che li contraddistinguono e sapere come comportarsi è il primo passo per costruire un futuro più sostenibile ». Quello che si può fare per il momento  è rallentare questo processo e tentare di limitare i disagi dei romani.  Come? Con la creazione di nuove aree verdi, per esempio, dai parchi d’affaccio del Tevere al parco di Centocelle, fino alle riqualificazioni energetiche degli edifici, come “ Porto Fluviale RecHouse”. Iniziative  che porteranno anche alla riduzione  delle emissioni di CO2, che « provengono principalmente dai consumi elettrici e termici degli edifici  ( per il 59,6%) e dai consumi di benzina e gasolio degli autoveicoli (33,7%)». Intanto mercoledì il Comune  presenterà ufficialmente il primo  rapporto di Monitoraggio climatico  della città, realizzato dal Cmcc.

© RIPRODUZIONE RISERVATA

Dai parchi sul Tevere alle riqualificazioni  energetiche ecco tutti i progetti</content></article>