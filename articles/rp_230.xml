<?xml version='1.0' encoding='utf-8'?>
<article><type>digitale</type><title>Torino, l'ex parlamentare diventa netturbino: "Sono per l'economia circolare, a forza di narrazioni mi perdevo le azioni"</title><subtitle /><author>
			
				di CAMILLA CUPELLI
			
		</author><date>04 Febbraio 2020</date><content>
        Da parlamentare a netturbino "per l'economia circolare": Davide Mattiello, ex parlamentare Pd torinese e presidente della Fondazione Benvenuti in Italia, si reinventa diventando autista e raccoglitore di carta e cartone in giro per la città, per conto della cooperativa Arcobaleno. "Il 2020 è iniziato con questa scelta di campo. Obiettivi: non pesare sui bilanci del movimento, ritrovare la strada, le periferie, le persone in carne ed ossa… insomma: la realtà, perché a forza di narrazioni stavo rischiando di perdermi le azioni. È un lavoro complesso, ci prendiamo cura dell’ambiente mettendo in pratica l’economia circolare che tende al rifiuto-zero" spiega lo stesso ex parlamentare su Facebook. 

Mattiello, un passato nel mondo del sociale torinese tra Acmos e Libera, è stato parlamentare dal 2013 al 2018. Durante l'ultimo anno è stato (ed è ancora) presidente della Fondazione Benvenuti in Italia e ha invece iniziato la sua nuova occupazione due giorni fa. Un nuovo seguace di Greta Thunberg? Certamente, anche se proprio con Acmos, associazione della quale è stato per anni presidente, ha iniziato da tempo a proporre laboratori e attività di sensibilizzazione sul tema del cambiamento climatico e dell'ecologia. Casa Acmos, in via Leoncavallo, è infatti da ormai quasi 20 anni laboratorio di esperienze dove giovani universitari provano a vivere in modo diverso dal comune, facendo attenzione ai consumi e cercando di ridurre al minimo il proprio impatto ambientale.
    </content></article>