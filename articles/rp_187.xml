<?xml version='1.0' encoding='utf-8'?>
<article><type>cartaceo</type><title>La fragilità del nostro mondo  è uno scatto nella natura</title><subtitle /><author /><date>30/01/2020</date><content>di Valentina Acordon

Si dice che a far nascere la coscienza ambientale sia stata una foto, "L’alba della Terra", scattata la vigilia di Natale del 1968 dagli astronauti dell’Apollo 8 in orbita attorno alla Luna e che svelò di colpo in diretta a milioni di telespettatori quello che veramente siamo: un piccolo puntino azzurro sperduto nelle infinite oscurità dello spazio. Sono passati più di cinquant’anni, la scienza ha fatto passi da gigante, dati e ricerche mostrano ormai in maniera incontrovertibile la gravità dei problemi ambientali, dall’inquinamento alla crisi climatica, l’onda verde ha conquistato i giovani di tutto il mondo e inizia a farsi timidamente strada anche nell’agenda politica, ma, oggi come allora, le immagini valgono più di mille parole nel mostrarci la fragile bellezza del nostro pianeta. Proprio come le foto vincitrici del concorso Wildlife Photographer of The Year, il più importante riconoscimento dedicato alla fotografia naturalistica, promosso dal prestigioso Natural History Museum di Londra, esposte nelle sale del Forte di Bard da sabato fino al 2 giugno. Il fatto è che se l’uomo tornerà sulla Luna potrà facilmente scattare alla Terra una foto identica a quella del 1968, mentre lo stupore che suscitano le splendide immagini in mostra a Bard, racchiude in sé un velo di tristezza: la consapevolezza di essere davanti a qualcosa che in futuro rischia di non essere più. Oggi la neve imbianca ancora il deserto del Kumukuli, il più alto della Terra, e le orme delle mandrie di antilopi tibetane disegnano arabeschi di neve e sabbia, colori magici che rischiano di sbiadire per sempre se la temperatura continuerà la sua corsa verso l’alto che ora pare senza freni. E che ne sarà delle migliaia di pinguini, stretti in un abbraccio collettivo per proteggersi dal gelo dell’Antartide, ignari di come il pericolo sia sotto le loro zampe, in quel ghiaccio sempre più fragile che, a fine secolo, minaccia di stravolgere il loro habitat? Certo, altri aspetti sono immutati e immutabili da quando esiste la vita sulla Terra, come la lotta tra preda e predatore, ma solo l’obiettivo di una macchina fotografica riesce a catturare il millisecondo in cui il pinguino con un balzo prova a sfuggire dalle fauci di una foca leopardo, quasi come se per un attimo desiderasse di essere capace a volare. L’influenza delle attività umane sembra poi lontana anni luce dalle profondità degli abissi, in cui centinaia di anguille paiono danzare leggere come degli steli, ma i dati di concentrazione di microplastiche negli oceani fa temere che non sia così, e una foresta rigogliosa slanciata verso il cielo, quasi a voler catturare CO2, ci fa tirare un sospiro di sollievo, sempre che incendi criminali non l’abbiano già ridotta in cenere.

Infine, una tartaruga giace in riva al mare, soffocata dal rottame di una vecchia sdraio. Il titolo è "Rifiuti da spiaggia", il simbolo che, se la fotografia naturalistica ritrae una bellezza che rischia di diventare effimera, la colpa è in gran parte nostra.

Forte di Bard, Valle d’Aosta dal 1° febbraio al 2 giugno www.fortedibard.it

k Wildlife Photographer of the Year "La foresta d’acqua dolce" di Roggo e "L’abbraccio" di Christmann</content></article>