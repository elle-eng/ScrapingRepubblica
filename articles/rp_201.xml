<?xml version='1.0' encoding='utf-8'?>
<article><type>cartaceo</type><title>Il sì dei dem all’appello delle Sardine "Confronto sul programma di Conte"</title><subtitle /><author /><date>02/02/2020</date><content>MILANO — La lettera delle 6000 sardine  per Giuseppe Conte e pubblicata  ieri da Repubblica è «uno straordinario  contributo politico e civile», dice  Nicola Zingaretti. Il dovere del Pd, aggiunge, è quello di «rispondere  alla loro esigenza di contare e incidere  su grandi questioni che riguardano  il futuro dell’Italia». Sono diverse  le reazioni all’appello del movimento  nato a Bologna, centrato su tre parole d’ordine (sud, dignità e sicurezza,  in primis quella sul lavoro). «Non amo enfatizzare — spiega il ministro  per gli Affari regionali Francesco  Boccia — ma credo che le sardine  siano state la scossa civica e politica  più bella e sana di questi anni. Nel Paese c’è un fronte sociale ampio  che può ritrovarsi nella stessa rete  e su un’agenda condivisa. Su questa  sfida il Pd è aperto al confronto e l’azione del governo ne sarà la dimostrazione  più evidente. La sfida è comune  e va raccolta». Mentre il ministro  per il Sud Giuseppe Provenzano  parla di "gratitudine": «Voi centrate  — si rivolge alle sardine — un punto decisivo. Non basta un’azione  politica, ad ogni livello di governo,  se non accompagnata dal protagonismo  sociale della cittadinanza  ». E annuncia la volontà di ospitare  un incontro sulla questione meridionale  proprio al ministero. Per il sottosegretario alla presidenza del Consiglio Andrea Martella «i contenuti  e i toni della lettera delle sardine  sono apprezzabili. È giusto che ci si confronti per l’agenda di governo e come Pd. L’ambizione del governo è proprio quella di costruire un ponte  tra la nostra azione e le necessità dei cittadini. Le sardine sono state fondamentali per la vittoria in Emilia-  Romagna, non hanno sbagliato una mossa, così come noi, che abbiamo  evitato ambizioni egemoniche e ci siamo ben guardati dal mettergli su il cappello. È il modo giusto per dialogare. E così dobbiamo proseguire,  accogliendo le sardine come aria fresca, nuova, che fa bene». Pensiero  simile a quello di Maurizio Martina:  «La lettera è un contributo prezioso.  Per il linguaggio usato, per il merito delle tre questioni essenziali poste e per la volontà esplicita di dialogo  che esprimono. Si conferma in modo inequivocabile la loro identità  "costruttiva" e l’ambizione di essere  parte di un rinnovamento della democrazia. È venuto il tempo di incontrarsi  per lavorare insieme per l’Italia, a noi ora il compito di spalancare  porte e finestre». Le sardine «vogliono stare, con la loro indipendenza,  nel confronto politico per avere un paese più coraggioso», fa notare l’europarlamentare pd Pierfrancesco  Majorino.

Dalle parti di Italia Viva, Luigi Marattin  commenta che «quando cittadini  si mettono in gioco, vanno sempre  rispettati e ringraziati, specialmente  in tempi di menefreghismo dilagante. Tuttavia valuto le posizioni  politiche facendomi una sola preliminare  domanda: si poteva non dire  questa frase? In un paio di occasioni,  leggendo quella lettera, mi sono  risposto sì: il richiamo alla competenza  e alla buona informazione non solo non è scontato, ma mi trova  completamente d’accordo. In tante  altre, onestamente, no. Sì a istruzione,  viva la dignità, cerchiamo più partecipazione: dubito che questi concetti, così declinati, possano trovare  qualcuno contrario». Angelo Bonelli dei Verdi fa notare però di non «aver letto alcun accenno all’emergenza  climatica come priorità da proporre al governo». Secondo il 5 Stelle Giuseppe Brescia, presidente  della commissione Affari costituzionali  della Camera, le sardine «sono  la dimostrazione che nel paese c’è tanta gente che rifiuta la propaganda  di Salvini e Meloni e si aspetta dal Pd e dal M5S politiche progressiste  che tardano ad arrivare. Mettiamoci  al lavoro per cominciare a dare loro qualche risposta su cittadinanza,  accoglienza e diritti civili».

L’appello al governo Ieri su Repubblica l’appello delle Sardine a Conte: "Un’agenda per Sud, Sicurezza e dignità"</content></article>