<?xml version='1.0' encoding='utf-8'?>
<article><type>cartaceo</type><title>Incendi, migliaia in piazza per le dimissioni del premier</title><subtitle /><author /><date>11/01/2020</date><content>MELBOURNE — Ventisette morti, 250mila sfollati, 10 milioni di ettari  di vegetazione andati in fumo (l’equivalente della Corea del Sud), 150 roghi ancora attivi in quattro diversi Stati, e condizioni meteo in generale peggioramento.  Insomma, un cataclisma.

Che però non è riuscito a scalfire  la granitica certezza del primo ministro australiano Scott Morrison  che, in cima a una giornata da incubo, si è detto convinto che tutto  quanto sta accadendo al bush australiano non abbia nulla a che vedere con il tema della mutazione  climatica e, in particolare, con le politiche in materia ambientale attuate dal suo governo. E dunque non c’è in programma nessun provvedimento per ridurre le emissioni, a dispetto di quanto richiesto  in queste ore da buona parte  del Paese.

Morrison, da sempre un “negazionista”  in materia, ha affidato le sue parole alla Radio di Sydney 2G : «Non ci vogliamo porre dei traguardi  e degli obiettivi il cui risultato  sarebbe solo quello di distruggere  l’economia e il lavoro e che non cambierebbero comunque il fatto che ci sono stati degli incendi  boschivi. Sostenere che esista una politica di riduzione delle emissioni o una politica sul clima che abbia contribuito direttamente  a uno di questi incendi è ridicolo,  e la confusione di queste due cose è molto deludente».

Inevitabile la reazione della piazza, data anche la gravità delle notizie che nel frattempo arrivavano  da mezzo continente, con le città praticamente assediate da fiamme  incontrollabili.

Decine di migliaia di manifestanti  sono scesi in strada tanto a Sydney quanto a Melbourne e Canberra.  Una manifestazione caratterizzata  da una massiccia presenza di giovanissimi, il cui senso può essere  riassunto con le parole di uno dei leader del movimento studentesco,  il quattordicenne Ambrose Hayes: «La gente si è stancata di Morrison: non sta facendo niente per il mutamento del clima, che è la vera causa di quello che sta accadendo  ». Un altro studente, il 13enne  Izzy Rai Seppings ((già agli onori  della cronaca a dicembre per un faccia a faccia con la polizia di fronte alla sua casa) ha invitato Morrison a darsi una mossa: «Che altro dovrebbe fare? Non vede che il Paese sta bruciando?».

Il premier e gli studenti erano già arrivati ai ferri corti il 19 dicembre,  quando all’inizio della crisi, di fronte ai giovani che protestavano per ottenere misure più stringenti ed efficaci per la riduzione delle emissioni, il suo governo rispose bruscamente: «Andatevene a fare qualcosa di più produttivo».

©RIPRODUZIONE RISERVATA

EPA/NASA

Il fumo

Il fumo degli incendi sopra l’Australia: il Paese è stato messo in ginocchio da settimane di incendi

Il premier contestato Scott Morrison, 51 anni, primo ministro australiano, è accusato di non aver saputo gestire la crisi: sale la pressione perchè si dimetta</content></article>