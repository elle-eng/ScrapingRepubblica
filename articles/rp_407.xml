<?xml version='1.0' encoding='utf-8'?>
<article><type>digitale</type><title>Primarie democratiche Usa, la vittoria in Michigan proietta Biden verso la nomination</title><subtitle /><author>
			
				dal nostro inviato FEDERICO RAMPINI
			
		</author><date>11 Marzo 2020</date><content>
        NEW YORK – Joe Biden accelera la sua corsa verso la nomination democratica e allarga il distacco inflitto a Bernie Sanders in termini di delegati. L’ex vicepresidente di Barack Obama incassa un’altra tornata positiva nelle primarie, soprattutto perché tra le sue vittorie figura il Michigan. Non solo è lo Stato più grosso dove si è votato questo martedì 10 marzo, con 125 delegati in palio. Il Michigan è anche uno Stato cruciale in vista della sfida finale del 3 novembre: è nel cuore del Midwest, ospita Detroit, gran parte dell’industria automobilistica e altri settori produttivi tradizionali. E’ uno degli Stati dove Donald Trump nel 2016 realizzò un colpo clamoroso, portando via ai democratici frange di classe operaia che avevano votato per due volte Obama nel 2008 e nel 2012, ma che quattro anni fa condannarono Hillary Clinton alla sconfitta.

La vittoria di Biden è di buon auspicio, dimostra che questo 77enne veterano della politica, pur senza avere il carisma di Obama, ha però la capacità di riconquistare proprio quella classe operaia bianca dove Trump aveva fatto breccia. Se a questo si aggiunge la forza soverchiante di Biden fra gli afroamericani e fra le donne, la sua “galassia” include alcune delle constituency cruciali dove un democratico deve riuscire a fare il pieno di voti. Bernie Sanders proprio nel Michigan mise a segno una sorpresa clamorosa nel 2016, quando ribaltò i pronostici dei sondaggi e strappò questo Stato a Hillary.

L’eliminazione di Sanders sta diventando sempre più probabile, però apre un problema. In una primaria per lui negativa, il 78enne senatore del Vermont che per tutta la vita ha difeso gli ideali del socialismo, continua ad essere plebiscitato dai giovani. I giovani sotto i 29 anni non sono una constituency altrettanto importante degli anziani, perché sono meno disciplinati e la loro affluenza alle urne è spesso deludente (anche in queste primarie).

Tuttavia per sconfiggere Trump il partito democratico a novembre avrà bisogno anche di loro. Come potrà Biden evitare che si ripeta ciò che accadde nel 2016, quando tanti giovani letteralmente “schifati” dalla Clinton e da quella nomination che giudicavano scippata dall’establishment, disertarono il voto finale contribuendo all’elezione di Trump? Nei prossimi mesi Biden, se vede avvicinarsi il traguardo della nomination, dovrà dedicare molte energie a ricucire con la base di Sanders. In parte Biden ha già incorporato nel suo programma dei temi che un tempo erano della sinistra radicale: dalle tasse sui ricchi alla sanità “con opzione pubblica”, alla lotta contro il cambiamento climatico, il Biden di oggi si è spostato molto più a sinistra rispetto al Biden dei decenni di carriera politica al Senato.

Non potrà dare nulla per scontato però, tanto più che Trump da presidente in carica sarà un avversario ancora più temibile di quanto lo era stato nel 2016. Unico handicap imprevisto per Trump è il rischio di una recessione da coronavirus, che non era sugli schermi radar fino a due settimane fa. Intanto proprio il coronavirus ha fatto la sua apparizione in questo martedì di primarie: alla vigilia sia Biden che Sanders avevano cancellato due comizi per i timori di contagio. Non li cancella, finora, soltanto Trump.
    </content></article>