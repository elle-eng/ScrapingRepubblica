<?xml version='1.0' encoding='utf-8'?>
<article><type>cartaceo</type><title>Troppi luoghi comuni sull’urgenza climatica</title><subtitle /><author /><date>26/01/2020</date><content>di Piero Colaprico Lettere

Scrivete a Repubblica, via Nervesa 21, 20139, Milano Mail

postacelere.mi @repubblica.it  p.colaprico @repubblica.it Gentile Colaprico, in attesa che tra qualche decennio si attenui sensibilmente l’inquinamento atmosferico del Milanese, varrebbe la pena di attuare intanto qualche provvedimento che non sia soltanto il monopattino o l’arresto totale del traffico cittadino. Intanto i veicoli diesel in circolazione dovrebbero utilizzare solo gasolio super che a quanto dice la pubblicità eliminano il 50 per cento di CO2 e hanno meno residuo di polveri sottili. Certamente il maggiore effetto si ha coi mezzi più recenti ma anche ai più vecchi male non farebbe. Andrebbe quindi eliminato dalle pompe il gasolio normale in tutta la provincia e magari dalla Lombardia.

Le compagnie petrolifere avendone notevoli benefici devono diminuire il prezzo. Quanto poi alle polveri sottili occorre modificare i comportamenti dell’Amsa, perché la pulizia dei marciapiedi è tragicomica: il passaggio settimanale con le lance che lavano l’asfalto è fatto con artistici svolazzi che puliscono sì e no il 50 per cento della superficie mentre l’automezzo che accompagna a volte spara fuori la polvere non filtrata o la solleva con le spazzole mentre l’operatore col soffiatore insegue una foglia sollevando nuvole di polvere. Non so se esistono ancora obblighi nel regolamento comunale, ma varrebbe la pena di tornare all’obbligo giornaliero da parte dei condomini di lavare il marciapiedi con l’idrante, compreso un pezzo della strada di loro pertinenza: agli inquilini rimarrebbe poi una più frequente pulizia di balconi e terrazzi e, perché no, della propria auto. Il tutto per i nostri polmoni.

Luciano Albanese M ah. E sa perché comincio così la risposta? Perché sono straordinariamente perplesso sul tema. Per capirci: su queste pagine da tempo usiamo l’espressione «urgenza climatica», abbiamo sempre dato molto spazio alle manifestazione dei Fff, che lo meritano, e seguiamo la politica che con Area C e Area B sta aiutandoci a respirare meglio. Ma accanto al tema auto, c’è il tema legna e pellet (anche in questo caso abbiamo riservato non pochi servizi, l’ultimo dei quali martedì scorso). E ci sono tutte quelle che oserei chiamare «Cinquanta sfumature di verde» in base alle quali c’è sempre chi crede di avere più ragione degli altri. Sul tema diesel, per quello che ho capito io, non è questione di super o meno, è che il diesel semina particelle inquinanti: e chiedere alle compagnie petrolifere di abbassare i prezzi è come chiedere ai libici oggi il «cessate il fuoco», o all’Iraq di raggiungere la pace. La vera verità è che, in un corretto rapporto di forza, dovremmo imporre un calo dei prezzi ai produttori. Ma perché non un calo delle tasse al nostro governo, considerando che la tassa sulle benzine varie supera il 40 per cento?

Quanto ai mezzi Amsa, tutto è perfettibile, ma ritengo che la pulizia sia efficace. In merito al comportamento dei condomini, abbiamo notato tutti noi professionisti della città prima la scomparsa del portinaio, poi la ricomparsa del portinaio mattutino, ora la ricomparsa del portinaio-postino e abbiamo un po’ scordato l’idea del marciapiede bagnato. Che non serve a nulla per l’inquinamento, ma almeno un po’ più freschi d’estate si sta. Quindi, ripeto, mah.</content></article>