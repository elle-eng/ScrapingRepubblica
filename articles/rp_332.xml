<?xml version='1.0' encoding='utf-8'?>
<article><type>cartaceo</type><title>La vedova di Ortolani</title><subtitle /><author /><date>22/02/2020</date><content>di Alessio Gemma «Mio marito credeva nei Cinque stelle,  anche se un po’ di delusione c’era stata. Il 25 novembre, dopo la morte di Franco, venne Luigi Di Maio a casa.  Fu molto gentile. Gli dissi che Franco negli ultimi tempi si lamentava  del fatto che si prestasse poca attenzione alle sue battaglie».

Alla vigilia delle elezioni che domani  decreteranno a chi spetta il seggio al Senato lasciato vuoto dal 5S Franco Ortolani, parla la moglie Silvana Pagliuca, ricercatrice di geologia  al Cnr, sposata con lui dal 1990, una figlia insieme. Moglie e prima  ancora tesista di Ortolani. Dal giorno della morte porta avanti i temi  del marito « Ho lasciato acceso il suo smartphone - dice la signora Ortolani  - perché chiunque se vuole può attingere scienza anche da quello  strumento che Franco usava molto  ».

Cosa le disse Di Maio?

«Era dispiaciuto per la delusione di Franco, ma mi promise che avrebbe portato avanti il suo lavoro. E il 13 gennaio la mozione sui “santuari dell’acqua potabile” come li chiamava mio marito è diventata disegno di legge. Diventerà speriamo a breve legge Ortolani. Si tutelano i massicci acquiferi che alimentano le nostre sorgenti, fondamentale in un periodo di scarse precipitazioni e di cambiamento climatico».

Come ha visto questa campagna elettorale?

«Di Maio quel giorno mi offrì la candidatura, rifiutai: non ho il dinamismo di mio marito che a qualsiasi ora andava e veniva. L’M5S vedeva in me una continuità, sarebbe stato facile vincere ma non me la sono sentita. Ho notato che non ci sono temi, programmi. Ruotolo ha iniziato la campagna elettorale dicendo che aveva tanti punti in comune con Ortolani. Dissi che non avevo piacere che si accostasse il nome di mio marito a un programma, quello di Ruotolo, mai visto»

E dopo Ruotolo l’ha chiamata?

«No. Ma per me era Ruotolo negli anni Ottanta quando si incontrava con Franco che gli ha insegnato l’abc sulle tematiche ambientali, altrimenti da giornalista non avrebbe fatto quello che ha fatto sulla Terra dei Fuochi».

E il candidato Cinque stelle Luigi Napolitano?

«Non l’ho mai conosciuto. Sarebbe stato logico fare una iniziativa a casa mia. Non ho idea del suo programma. L’altro candidato del centrodestra Guangi fu spazzato via dai voti di Franco in questo collegio alle elezioni del 2018».

Cosa si aspetta dal senatore che prenderà il posto di suo marito?

«Mi aspetto che venga portato avanti il suo programma: l’agricoltura è in crisi, l’acqua da tutelare. In atto c’è una variazione climatica importante».

Cosa pensava Ortolani della nuova ondata di ambientalismo raccolta intorno a Greta Thunberg?

“È una ragazza, fa quello che può. Noi scienziati riteniamo che l’incidenza dell’uomo sul cambiamento climatico sia pari al 5 per cento.

Siamo di fronte a una variazione climatica naturale. La percezione comune è che basta buttare gli spray, chiudere qualche fabbrica e il problema si risolve. Non è così. Ogni 150 anni ci sono variazioni cicliche che producono effetti importanti».

Rispettare l’ambiente però ci aiuterà ...

«Bisogna contrastare gli inquinamenti, però bisogna fronteggiare le variazioni climatiche. In Italia si pensa solo alle infrastrutture. Nel 2030 ci sarà il clou di questa fase climatica calda con il rischio di sommersione di tante città costiere, l’erosione dei litorali. Il ministro Costa ha fatto un decreto clima, si è limitato a dire “differenziamo meglio”, ma questo poteva farlo anche un sindaco. Nel decreto non c’è molto: andava previsto il monitoraggio delle erosioni costiere, laghetti collinari, che è roba di 40 anni fa, e un sistema di allerta meteorologica per le bombe d’acqua. Come in guerra quando scattavano le sirene. Mio marito ne aveva sperimentato uno».

Domenica voterà?

«Non so come andranno queste elezioni. È chiaro che io una preferenza ce l’ho e sono i Cinque stelle. Almeno manteniamo questo governo che è la cosa più importante».

Silvana Pagliuca, ricercatrice di geologia al Cnr, durante la commemorazione di Orolani al Senato lo scorso 13 gennaio</content></article>