<?xml version='1.0' encoding='utf-8'?>
<article><type>digitale</type><title>Gb, l'aviazione britannica: zero emissioni entro il 2050</title><subtitle /><author /><date>04 Febbraio 2020</date><content>
        Neutralità carbonica entro il 2050: questa volta ad annunciarla è il settore delle compagnie aeree britanniche, grazie ai progetti per aerei meno inquinanti e ai meccanismi di compensazione. In epoca che vede gli ambientalisti con Greta Thumberg in prima fila, scegliere di viaggiare in treno per non inquinare, una promessa del genere semina qualche dubbio. A cominciare dalle ong che la considerano solo una vetrina per pulirsi la coscienza. L'impegno per ridurre le emissioni di carbonio è però appoggiato dall'organizzazione per l'Aviazione sostenibile, che comprende l'aeroporto di Londra Heathrow, le compagnie aeree British Airways ed EasyJet, i produttori Airbus e Boeing e il produttore di motori Rolls-Royce. Affermano di essere in grado di raggiungere l'obiettivo, lo stesso fissato dal Regno Unito per l'intero Paese, nonostante la forte crescita del 70% del traffico aereo prevista entro il 2050.

Il settore sta contando sull'uso di aerei e motori più efficienti e che consumano meno energia così come l'uso di combustibili che 
sfruttano meno petrolio, sebbene nel settore non siano ancora diffuse le tecnologie richieste.
 
Gli industriali studiano progetti di aerei elettrici, come EasyJet, che ci sta lavorando con la società americana Wright Electric. E' in fase di sviluppo un motore per equipaggiare un aeromobile da 186 posti con l'auspicio di effettuare i primi test di volo nel 2023. Inoltre, la riduzione delle emissioni passerà attraverso la "compensazione del carbonio", che rappresenterà da solo un terzo delle riduzioni pianificate, afferma Aviazione sostenibile. Questo meccanismo, molto criticato dalle ong che lo considerano greenwashing, consiste nel sostenere progetti ecologici, in particolare nel rimboschimento o nelle energie rinnovabili, e quindi compensare le emissioni di CO2. Da parte sua, l'associazione Ads, che rappresenta l'industria aeronautica britannica, ha sottolineato che "il cambiamento climatico è una sfida globale", lasciando intendere quindi che le iniziative a livello di un Paese non saranno sufficienti.

Greenpeace ha accolto con grande scetticismo le promesse del settore qualificando la strategia come "chimera". "La compensazione del carbonio è semplicemente una scusa per continuare come se nulla fosse accaduto incolpando gli altri", ha dichiarato John Sauven, direttore generale della ong per il Regno Unito. L'unico modo per ridurre le emissioni - sostiene - è controllare la domanda tassando i viaggiatori che usano spesso il trasporto aereo. "Ma il settore non vuole prenderlo in considerazione", si rammarica. 

    </content></article>