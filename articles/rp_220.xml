<?xml version='1.0' encoding='utf-8'?>
<article><type>digitale</type><title>La pittrice che ritrae le foreste per riuscire a salvarle</title><subtitle /><author>
		
			
				
				
				
					Giacomo Talignani
				
			
		
	</author><date>04 Febbraio 2020</date><content>
        Le sogna, le ama, le cerca, le protegge a modo suo. Jelly Green è una giovane pittrice innamorata follemente delle foreste, tanto da ricercarle ovunque e continuare a dipingerle, immortalando su tela qualcosa che sta andando distrutto. Oggi i polmoni verdi di tutto il mondo sono minacciati dalla deforestazione, dalle temperature elevate, dalla crisi climatica e dalla siccità, da un numero sempre più micidiale di incendi dolosi, devastate dall'agricoltura intensiva e dalle piantagioni di monoculture, in sofferenza per carenza di insetti e trasformazione dell'habitat e troppo spesso mal gestite, non curate.



     


Le foreste soffrono e, come abbiamo visto nel 2019, dall'Amazzonia all'Australia, hanno un disperato bisogno d'aiuto. Qualunque piccolo o grande gesto può fare la differenza: così la 27enne inglese Green ha deciso di dedicare il suo talento per fare qualcosa di concreto per questi paradisi perduti o quasi. Così ha cominciato a vendere i suoi quadri che li rappresentano, destinando i fondi alla salvaguardia degli alberi.



     


L'artista britannica ha trascorso due mesi in Sud America in un habitat ricco di biodiversità, verdissimo, in piena foresta amazzonica. Cercava immagini per la mente, cercava l'isolamento e il contatto con la natura: ha vissuto in una casa sull'albero senza elettricità nel Brasile centrale e il villaggio più vicino era a 18 chilometri di distanza. Niente wi-fi o distrazioni. "C'era giusto un secchio, tutto qui" ha raccontato alla Bbc. Quel luogo è diventato il posto ideale per ritrarre la natura: lì ha cominciato a dipingere enormi quadri in cui raffigurava flora e fauna, "misteriosa e bellissima", una foresta lussureggiante impressa su tela e destinata a sparire.



     


Come in tante zone dell'Amazzonia, gli incendi hanno devastato larga parte di foresta, - "qualcosa di incredibilmente straziante" ha commentato lei - e la deforestazione ha creato enormi danni. Tanto che, con un gesto semplice ma importante, Jelly ha deciso di vendere le sue tele, quelle che raffiguravano proprio le foreste scomparse, usando i soldi ricavati per proteggere la foresta pluviale brasiliana. Con i primi guadagni, intorno a 10 mila sterline, sono stati acquistati dei terreni vicino a Rio de Janeiro con l'obiettivo di proteggerli. "Qualcosa di minuscolo nella scala delle cose, ma è ciò che potevo fare" ha detto la pittrice. Grazie a una mostra tenuta a Londra, i fondi sono stati destinati a Regua, ong brasiliana che ha piantato 500 mila alberi negli ultimi 20 anni.



     


Nel frattempo la giovane inglese continua a viaggiare dipingendo foreste. Oltre al Brasile ha visitato l'Australia, la Nuova Zelanda, lo Sri Lanka e altre aree del Sud Est asiatico.



     


Nel Borneo ha raccontato lo shock di aver visto oranghi, scimmie, elefanti e pitoni "riversarsi sulle coste" a bordo delle foreste: "Pensavo fosse fantastico, finché le guide locali non mi hanno spiegato che gli animali stavano solo fuggendo dalla devastazione delle piantagioni di olio da palma, non avendo altro posto dove andare". Così nel tempo, osservando la devastazione dei boschi nel mondo, Jelly ha cominciato a dipingerle anche da incendiate, mostrandone la fragilità.



     


La sua missione non finisce qui. Jelly continuerà a ritrarre le foreste "e quando posso, aiutarle. Voglio documentare anche con i quadri la devastazione. Sono sempre stata appassionata di ambiente e questa è la piccola cosa che posso fare" ha detto. Piccoli gesti per grandi rivoluzioni.
    </content></article>