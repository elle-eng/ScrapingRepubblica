<?xml version='1.0' encoding='utf-8'?>
<article><type>cartaceo</type><title>Il sole e il clochard-lettore che sorpresa le vacanze in città</title><subtitle /><author /><date>12/01/2020</date><content>di Marco Bracconi Le mie vacanze a Milano sono state sorprendenti. Il 5 gennaio ho pranzato all’aperto che sembrava aprile, alla faccia del terrorismo climatico al quale sono sottoposto dai miei sadici colleghi. Del resto tra Milano e il cielo azzurro c’è una specie di amore a distanza, uno di quelli che ti aspetti ogni giorno ma ti vedi una volta ogni tanto, e per questo ogni nuovo incontro instilla sempre nuovo stupore.

Bisogna amarsi molto, certo, per sopportare intere settimane buie e adesso anche il ritorno della nebbia. Ma quando si tratta di luce solare il frenetico milanese sa aspettare. La sua tendenza all’imbruttimento assume una postura zen, e forse a questo servono le decine di corsi di yoga cittadini: a trovare la calma interiore necessaria ad amare un cielo che si concede tanto di rado.

Ma la sorpresa più grande, il 31 dicembre, me l’ha regalata un clochard vicino Porta Garibaldi.

Quando mi sono avvicinato con due spiccioli mi ha detto che non voleva i miei soldi, bensì uno dei miei giornali. Imprigionato nel mio conformismo gli ho dato il quotidiano dal formato più ampio, per ripararsi dal freddo. Lui invece mi ha spiegato che ne voleva un altro, perché su quello non gli piaceva come facevano i titoli. Me ne sono andato per corso Como e ripassando l’ho trovato ancora li’, intento a leggere un pezzo su Erdogan, come il clochard che 30 anni fa a Roma mi chiedeva i tascabili Urania al posto delle 500 lire panciagialla del vecchio conio.

E così il 2019 mi ha salutato dicendo che siamo milanesi, marziani, africani, asiatici, benestanti e barboni, ma a renderci bestie una eguale all’altra c’è la fame di conoscenza, la curiosità, l’istinto a decifrare i segni tanto cangianti della parola scritta. Ricordiamocelo.

k Con il sole Turisti e milanesi sui Navigli durante le vacanze</content></article>