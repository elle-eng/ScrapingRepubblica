<?xml version='1.0' encoding='utf-8'?>
<article><type>cartaceo</type><title>La ricetta di Schlein, primatista di voti in Emilia "In Campania un candidato che unisca Pd e sinistra"</title><subtitle /><author /><date>09/02/2020</date><content>di Alessio Gemma La formula per vincere le regionali in Campania la suggerisce Elly Schlein, volto emergente della sinistra  italiana, primatista di voti in Emilia Romagna, che ha organizzato  una lista al fianco del Pd di Bonaccini,  governatore rieletto senza bisogno di coalizione con i Cinque Stelle. « Non so abbastanza sulle regionali  in Campania - dice Schlein non conosco personalmente Vincenzo  De Luca. Secondo me è vincente  trovare persone in grado di aggregare mondi che si sono sentiti  ai margini in questi anni e che oggi  manifestano una grande voglia di partecipare. Se questo significa allargarsi anche ai Cinque Stelle o meno, non sta a me definirlo. Intanto  faremmo una buona operazione se riuscissimo a mettere al centro le preoccupazioni delle persone sul futuro dei propri figli». Schlein, ex europarlamentare del Pd, poi fuoriuscita dai dem, propone un campo « ecologista, progressista e di sinistra » e si presenta ieri a " Il Clubino" al Vomero per tirare la volata  a Sandro Ruotolo, candidato per Pd- Dema- IV e Mdp alle suppletive  per il Senato del 23 febbraio.

«Mi piace questo fronte unitario per Sandro - dice Schlein - Sono candidature come questa che servono  a rimotivare tanti. Veniamo da fratture profonde nel campo della sinistra. Io ho lasciato il Pd, ma credo nell’unità». Schlein dona a Ruotolo la spilla della sua lista " Emilia Romagna coraggiosa". È forte il richiamo delle Sardine - nate  a Bologna - che hanno già benedetto  la candidatura del giornalista.  « Le piazze - continua la consigliera  emiliana - ci chiedono di trovare  chiarezza di visione su temi fondamentali: migranti, parità di genere, emergenza climatica, grande  evasione delle multinazionali » . Ruotolo, che ieri mattina ha incontrato  al Borgo Marinari anche il ministro  Giuseppe Provenzano, le fa eco: « La mia candidatura è in completa  continuità con quello che è accaduto in Emilia. Ai temi di Elly aggiungo la lotta alle disuguaglianze  » . Schlein porta la sua testimonianza:  « L’Emilia e Napoli non sono così lontane. Ho ragazze della mia età a Bologna, con due lauree, che hanno difficoltà a trovare lavoro  e la destra ci vuole far credere che il problema sono i 40 migranti salvati dalla Sea Watch. È successo anche qui che il lavoro è diventato più precario, più povero. Mi fa piacere  venire a Napoli per la mia prima  uscita pubblica dopo il voto in Emilia. E vengo a darvi una speranza:  questa destra si può fermare » . La consigliera fa luce sull’episodio che ha segnato la campagna elettorale  in Emilia, la scena del citofono con il leader della Lega Matteo Salvini  che accusa un immigrato di spacciare droga: « In quel quartiere,  il Pilastro - spiega Schlein - c’è "La Fattoria di Masaniello" : cucinano  con prodotti dei beni confiscati, fanno progetti per l’inclusione dei bambini autistici. Il Pilastro è anche  questo, ma a Salvini è sfuggito perché lui arriva, monta su un palco,  fa due selfie ma poi i problemi restano sui territori » . In sala ci sono  il sottosegretario all’Istruzione Peppe De Cristofaro, Arturo Scotto,  Francesco Dinacci, il presidente  del consiglio comunale Sandro Fucito, i consiglieri Mario Coppeto e Chiara Guida ( Sinistra), Stefano Buono e Marco Gaudini ( Verdi). A Schlein è stata offerta la presidenza  del Pd ma lei ha le idee chiare: «Il punto non è dove vado io ma se riusciamo a costruire una casa comune  ».</content></article>