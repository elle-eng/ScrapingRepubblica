<?xml version='1.0' encoding='utf-8'?>
<article><type>cartaceo</type><title /><subtitle /><author /><date>29/01/2020</date><content>BOLOGNA — Elly Schlein ha radici  solide, perciò non ha paura. Quando non si trova bene a casa,  la cambia e ne cerca un’altra. Ora ne ha costruita una che si chiama "Coraggiosa", il nome ha qualcosa di garibaldino o di società di mutuo soccorso di inizio  Novecento, o di osteria di campagna. C’è un po’ di tutto questo in quello che fa, non fosse  che per l’entusiasmo e la passione,  e una storia famigliare che arriva da un secolo tragico, e per le province di Emilia e Romagna  che ha battuto come neanche Salvini, collina e montagna,  non solo le città che già votano a sinistra. In questo andare  e seminare ha fatto un raccolto  che stupisce, 22mila preferenze,  nessuno come lei. Perciò la fermano per strada, «oh, io ti ho votata», e l’oste di Estravagario,  a Porta Mascarella, esce e la abbraccia, poi rientra nel suo caffè equosolidale e bio, un posto  pieno di studenti e gente come  Elly, che di anni ne ha trentaquattro.

Lei dice «è incredibile», intendendo  i complimenti. In realtà sapeva che la sua lista, nella coalizione  di Bonaccini, avrebbe pescato  «in quell’area di sinistra che voleva votare Bonaccini però  non voleva votare Pd». Perché?  «Perché siamo con Minniti o con Bartolo? Cosa facciamo sull’accoglienza dei migranti? Da che parte stiamo? La gente vuole saperlo con chiarezza. Il Pd deve avere più coraggio, e smetterla di guardare solo al centro», e questo è solo un esempio  del suo porsi rispetto al partito  dal quale comunque arriva. Ci tornerebbe? Si candiderebbe alle primarie? «Per ora sto bene dove sto. Ma guardo con interesse  al processo annunciato nel partito. In attesa di capire di cosa  si tratta».

Schlein si è laureata in Giurisprudenza  a Bologna, e subito dopo si è messa in saccoccia un’esperienza non piccola: «Campagna per Barack Obama nel 2008, a Chicago, da volontaria  semplice. In quella del 2012 ho coordinato un team di volontari.  Lì ho imparato come si fa una campagna non per chiedere  un voto, ma un impegno alla mobilitazione», e qui bisogna dire  che Elly è italiana, «ma svizzera  di nascita, e americana per parte di padre», docente universitario  come la madre. Tornata a Bologna l’anno dopo, si è iscritta  al Pd e in quel 2013 successe una cosa enorme, e lei c’era. Bersani  propose Prodi per la presidenza  della Repubblica, 101 franchi  tiratori lo impallinarono, è storia. Elly promosse la campagna  OccupyPd, alcune sedi del partito vennero occupate, una contestazione nata dall’interno e dal basso, un bello scandalo. Quel Pd le stava più che stretto, infatti sostenne Civati alle primarie,  quindi venne candidata nel Pd alle Europee, ed ecco la ragazza Schlein a Bruxelles.

Ma quando Civati lascia il Pd, se ne va anche lei, la casa nuova si chiama Possibile. E quando nell’aprile 2019 chiede un’unica lista, progressista e ecologista, e questa non si realizza, non si ricandida  e lascia Possibile, torna a Bologna, dove c’è una nuova casa, Emilia Romagna Coraggiosa,  nata da forze civiche e politiche,  tra cui Articolo 1, Sinistra Italiana, È viva, e Diem25 di Varoufakis.  Pochi ci hanno creduto  e invece ecco le 22mila preferenze,  15.975 a Bologna, 3.896 a Reggio, e 2.227 a Ferrara, che ormai  è roba della Lega, «e sono molto soddisfatta perché lì ho preso più voti del vicesindaco Naomo Lodi», un colpaccio.

Il telefono ronza sul tavolo, «abbiamo vinto solo mezz’ora fa…», quanti la stanno ringraziando,  il primo è stato Bonaccini,  alla festa di Modena l’ha abbracciata.  «Abbiamo due consiglieri,  siamo in grado di condizionare  le politiche future della Regione». Schlein ha il boccino in mano, «22 consiglieri del Pd, tre della lista del presidente. La maggioranza è 26, quindi…». Quindi «porteremo a casa con Bonaccini le cose su cui gli abbiamo  chiesto un impegno: il patto per il clima, il trasporto pubblico gratis per i giovani fino  ai 25 anni, lui si è impegnato fino ai 19». Ha una doppia ambizione,  e la dice chiara: «Contribuire  a fermare la destra, che è pericolosa, inefficace e bugiarda  », infatti ha affrontato a mani nude Salvini e gli ha detto «ma perché per 22 volte non ti sei presentato alle riunioni sui negoziati  di Dublino?» E l’altro, zitto  a guardare il telefono. Quel video  ha fatto 4 milioni di visualizzazioni,  va detto che in altre occasioni  (al Papeete, ad esempio) Salvini ha reagito peggio di quel giorno a San Giovanni in Persiceto,  a Elly non manca l’audacia.  E la seconda ambizione è di «fare un ricongiungimento famigliare  con una parte del nostro  mondo di riferimento», che il Pd l’ha lasciato da mo’. Sui perché,  l’elenco è lungo, ma lei cita «tre elementi di rottura». La scuola, «dopo la ‘buona scuola’ di Renzi», e il Jobs Act, «nessuno  ha ancora chiesto scusa per quella scelta». «L’accoglienza, con le politiche di Minniti. E anche  adesso, non c’è un segnale di discontinuità. Bisogna cancellare  subito i decreti sicurezza  », e basta girare una piazza di sardine, contigue per età e talvolta  per esperienze alla Schlein, per capire che questo è un ostacolo enorme, il primo nodo.

C’è dell’altro. «Su cosa si sono mobilitate le persone in questo 2019? Intendo fuori dal circuito dei partiti… La lotta alle diseguaglianze.  L’emergenza climatica.  Lì sono emerse le sardine e le loro piazze straordinarie. E i ragazzi di Fridays for Future». Cita Alex Langer, «la transizione  ecologica avverrà quando sarà  socialmente desiderabile», è un peccato che Langer non lo legga quasi più nessuno. «Ci vuole una sinistra nuova, ecologista  e femminista», parola antica  e desueta «ma è vero che le donne sono sottorappresentate,  e c’è troppo sessismo anche a sinistra». Poi, bisogna tornare un attimo alle radici, per capire Schlein. Elly, ma si chiama Elena  Ethel, in ricordo di due nonne  molto forti. «Ethel, emigrata in America dalla Lituania, ebrea. Suo marito veniva da Leopoli,  si era salvato dai pogrom ma perse il resto della famiglia durante l’Olocausto. A Ellis Island gli cambiarono nome, da Schleyen a Schlein». La nonna materna, che «ha fatto molta fatica  a dar da mangiare a mia madre  e a mio zio, durante la guerra.  Vivevano a Siena, suo padre era l’unico laureato senza la camicia  nera. Era un laico di famiglia  molto cattolica, un avvocato  che non tollerava le ingiustizie  e in tribunale difendeva gli ebrei, perciò per strada gli sputavano  dietro. Poi diventò senatore,  era socialista, si chiamava Agostino Viviani». Quindi, molti  faranno la corte, alla nipote di Ethel e di Elena.

©RIPRODUZIONE RISERVATA f

g

MICHELE LAPINI/EIKON

Schlein

Elly Schlein, 34 anni, con 22mila voti la regina delle preferenze alle elezioni in Emilia Romagna</content></article>