<?xml version='1.0' encoding='utf-8'?>
<article><type>cartaceo</type><title /><subtitle /><author /><date>06/01/2020</date><content>FIRENZE — Lo streetwear è morto. E se non è morto, poco ci manca. Lo dice il suo profeta, quel Virgil Abloh che attraverso il suo marchio  Off/White e la collezione uomo  di Louis Vuitton, che disegna da quasi due anni, ha elevato il genere  a status symbol. Se lui dice che siamo agli sgoccioli, c’è da fidarsi.  In realtà i segnali di questo declino ci sono da tempo, anche per ragioni fisiologiche: la moda va per cicli, con i fenomeni che nascono,  crescono, esplodono e finiscono.  È evidente che lo streetwear  è in piena fase discendente, anche perché, come dice giustamente  Abloh, «Quante T-shirt ci si può comprare nella vita?».

Questa la situazione alla vigilia delle due settimane dedicate allo stile maschile del prossimo autunno/  inverno: si comincia il 7 a Firenze  con Pitti, si prosegue il 10 a Milano  e si chiude a Parigi, dal 15 al 19. Ed è proprio Pitti, non a caso la rassegna  più radicata nel quotidiano, ad affrontare di petto la questione raccontando attraverso “Otherwise  Formal”, evento in programma mercoledì 8, la nuova passione dei consumatori giovani per l’abbigliamento  formale. A discapito di felpe, tute e T-shirt, per l’appunto.  «Il formale un tempo era una divisa,  un obbligo, una necessità per frequentare certi ambienti. Oggi non è più così: il suo uso è una libera  scelta di chi lo indossa, e in quanto tale si presta a modifiche e alterazioni», riflette Antonio Cristaudo,  direttore commerciale e sviluppo di Pitti. Il progetto è curato  da Dust Magazine , rivista assai di nicchia e assai seguita con base tra Londra e Berlino, cui spetta il compito di spiegare il concetto di formale contemporaneo. Punto di partenza del ragionamento, il senso  di generale instabilità che permea  la società. «È difficile percepire  se stessi in un contesto segnato da precarietà sociale, economica e climatica», ragiona Luigi Vitali, con Luca Guarini alla guida della rivista (e dell’evento). «Gli uomini oggi sono destabilizzati da quest’incertezza,  che mette in discussione  il loro futuro. E in un clima simile  tradizione e innovazione diventano  le linee guida, e la qualità l’antidoto a certe situazioni»: in pratica, le basi morali su cui si fonda  l’abbigliamento più classico, che oggi incarna – sebbene in una versione riveduta e corretta – quel desiderio di sicurezza e solidità a cui anche i più giovani tendono.

Ecco spiegata la fascinazione di Millennial e teenager per la categoria.  Ma c’è altro. Strano da dire, ma per una generazione cresciuta con il culto dello sportswear, questa  forma d’abbigliamento rappresenta  al momento l’unica, vera novità  stilistica. «Il primo rigetto del formale risale agli anni 80: i ventenni  di oggi sono perciò per buona  parte cresciuti in famiglie in cui certe norme stilistiche erano assenti», conferma Maria Canella, docente di storia della moda alla Statale di Milano. «Ciò che a noi appare  come un ritorno, per loro è una formula inedita e senza precedenti,  che fa gola proprio per il suo essere estranea al loro lessico. Bisogna poi ricordare che, al di là delle tendenze, la moda oggi è considerata  soprattutto come il miglior  canale d’espressione per il singolo». Dunque, perché i ragazzi  dovrebbero privarsi a priori di un mezzo così importante? «Sarebbe  una scelta insensata, tanto più che il formale come lo si conosce  oggi nasce proprio da un rifiuto:  la cosiddetta Grande Rinuncia fatta con la Rivoluzione Industriale,  a cavallo tra ’700 e ’800, quando  gli uomini rigettarono decori, ricami e falpalà a favore di uno stile  sobrio e severo più consono ai nuovi tempi. Adesso le parti sono invertite, ma sarebbe paradossale se oggi si agisse secondo gli stessi processi mentali di oltre 250 anni fa, escludendo un genere solo perché  “inadatto” ai tempi».

©RIPRODUZIONE RISERVATA

Evoluzione La primavera/ estate 2020 di Salvatore Ferragamo, presentata a Firenze lo scorso giugno, vede l’anima formale del brand alleggerita da un immaginario più giovane

l Svolta Msgm, brand casual, per la primavera/ estate punta su elementi più classici</content></article>