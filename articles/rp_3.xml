<?xml version='1.0' encoding='utf-8'?>
<article><type>cartaceo</type><title /><subtitle /><author /><date>01/06/2025</date><content>di GIANMARCO LOTTI

Girando per i social, specialmente  su Facebook, si assiste  a scene incredibili se si  parla di cambiamento climatico  o se addirittura si usano le parole “ crisi climatica”. Una delle reazioni è l’incipit del libro di Giulio Betti: « Erutta un vulcano in Islanda col suo immenso carico di polveri e gas, interrompe per giorni il traffico aereo in Europa, ma il problema è la mia Panda del 1998 » . Meteorologo, climatologo, originario di Fiesole, Giulio Betti ha dato alle stampe Ha sempre fatto caldo! E altre comode bugie  sul cambiamento climatico, un volume  che definire necessario sarebbe  alquanto riduttivo.

Pubblicato da Aboca, il saggio di Betti è una mirabile opera di debunking  e non solo, perché non si limita a smontare pezzettino per pezzettino  tutte le bufale diffuse via chat dai negazionisti — o dai semplici ingenui  — , ma dà un quadro esauriente di cosa stiamo vivendo in questo momento  storico. Come gran parte dei libri editi di recente da Aboca, ha il pregio di smuovere qualcosa nella coscienza, di far scattare una molla importante nella testa di chi legge.

Ha sempre fatto caldo! è scritto con un linguaggio semplice, questo lo rende molto più immediato. Inoltre  riesce a fornire moltissime nozioni  sulla climatologia o sulla meteorologia,  come se fosse una specie di breviario ma alla portata di chiunque,  anche chi non mastica bene l’argomento,  anzi verrebbe da consigliarlo  soprattutto a chi verso il climate  change prova indifferenza se non scetticismo.

La disinformazione è galoppante, ben vengano libri come quello di Betti, in grado di rischiarare il buio della ragione su un tema più che mai attuale. E poi ha una copertina bellissima, colorata e divertente.</content></article>