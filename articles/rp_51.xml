<?xml version='1.0' encoding='utf-8'?>
<article><type>cartaceo</type><title>Perché quegli alberi tagliati  sono un danno grave per le istituzioni milanesi</title><subtitle /><author /><date>09/01/2020</date><content>di Barbara Meggetto* → segue dalla prima di Milano

A giudicarlo tale non sono i comitati,  né i docenti indignati: il metro di giudizio è in quel Manifesto per la sostenibilità  che si sono dati i rettori delle università italiane solo sei mesi  fa. Pieno di sani principi, a maggior  ragione per un ateneo in cui i temi  del progetto urbano sono di assoluta  centralità, il Manifesto afferma il valore del " legame col territorio", dichiara di voler "supportare il decisore  pubblico nelle scelte di investimento  sulla città", richiamando ad operare, " anche con un forte coinvolgimento  della componente studentesca,  per la rigenerazione dei luoghi", riducendo "gli impatti delle strutture universitarie in termini di consumi delle principali risorse". Queste coordinate sono state tutte infrante in questo inizio 2020, che le Nazioni Unite hanno proclamato Anno internazionale della salute delle  piante, quando per abbattere gli alberi del campus si è fatto ricorso a un massiccio dispiegamento di forze  dell’ordine. C’è chi ha chiamato in causa le grandi sfide, dal cambiamento  climatico al consumo di suolo  e alla perdita di biodiversità, per esprimere il biasimo nei confronti del Politecnico. Forse così si è perso il senso della misura, c’è un enorme salto di scala a segnare la distanza tra la nuova palazzina nel Campus Bassini e i grandi " sfondamenti", per molte decine di ettari agricoli, di cui Milano discuteva appena un decennio fa, prima che venissero cancellati dai nuovi strumenti urbanistici.  Ma ciò non attenua la gravità di una condotta che ha fatto strame di qualsiasi principio di trasparenza e partecipazione alla valutazione dei progetti. Il Politecnico ne esce con le ossa rotte, con un pessimo giudizio di gran parte della sua comunità  accademica e del quartiere. Anche il Comune, come soggetto regolatore  delle trasformazioni, non ne esce bene: per non aver saputo mediare, per aver ceduto alle logiche  feudali dell’Istituzione Accademica,  lasciando che si cementifichi a Città Studi proprio mentre si affronta  l’incognita sull’uso degli edifici  che saranno abbandonati dal trasferimento  della Statale. E per non aver evitato un’apparente contraddizione,  inspiegabile ai cittadini, tra le nuove piantumazioni di Foresta-Mi e il mantenimento di ciò che già c’è. Oggi è il giorno dell’indignazione,  da domani occorrerà pensare a come risalire da questo colpo autoinflitto  alla autorevolezza e credibilità  delle istituzioni milanesi.

* Legambiente Lombardia

© RIPRODUZIONE RISERVATA

k Bassini Gli alberi abbattuti</content></article>