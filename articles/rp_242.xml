<?xml version='1.0' encoding='utf-8'?>
<article><type>digitale</type><title>Dissesto idrogeologico, dalla Campania 2 milioni per Giffoni Sei Casali</title><subtitle /><author /><date>06 Febbraio 2020</date><content>
        LA CAMPANIA in soccorso del Comune di Giffoni Sei Casali, nel salernitano: la Regione ha infatti stanziato quasi 2 milioni di risorse, finalizzate alla stabilizzazione del dissesto idrogeologico e in particolare del versante che ricade in località Ripitella, nel casale di Sieti.

Per l'esattezza, il finanziamento determinato da Palazzo Santa Lucia ammonta a 1.921.141,12 euro, fondi che serviranno per mettere in sicurezza uno smottamento avvenuto quasi dieci anni fa. L'intervento rientra nell'ambito del piano attuativo regionale per la mitigazione e l'adattamento al cambiamento climatico - Por Fesr 2014/2020.

"Si tratta di un'opera non più procrastinabile, urgente", ha detto il Sindaco Francesco Munno. "Questo finanziamento si va ad aggiungere a quello di un milione di euro ottenuto all'inizio del 2019 e che servirà per la messa in sicurezza della strada provinciale 367 Prepezzano - Ponte Molinello, il cui cantiere dovrebbe aprirsi quanto prima".

Il progetto è realizzato con il contributo della Commissione Europea. Dei contenuti editoriali sono ideatori e responsabili gli autori degli articoli. La Commissione non può essere ritenuta responsabile per qualsivoglia uso fatto delle informazioni e opinioni riportate.
    </content></article>