<?xml version='1.0' encoding='utf-8'?>
<article><type>cartaceo</type><title /><subtitle /><author /><date>02/03/2020</date><content>LONDRA — L’estate sta finendo, in Australia, ma più tardi del solito. Uno studio sulla media delle temperature  rivela che, negli ultimi due decenni, la stagione estiva nella  terra dei canguri dura un mese più che a metà del ventesimo secolo  e negli ultimi cinque anni è durata  addirittura il 50 per cento di più. In pratica, nel 2019-2020, l’estate  australiana sarà lunga il doppio  dell’inverno. Una mutazione che gli scienziati di Canberra spiegano  con il cambiamento climatico:  «Non è una proiezione di quello  che può accadere in futuro», commenta Richie Merzan, direttore  dell’Australia Institute, «bensì sta avvenendo adesso».

Il rapporto è stato reso noto mentre l’Australia calcola i costi di quella che il primo ministro Scott Morrison ha soprannominato  "black summer", un’estate senza  precedenti in cui incendi incontrollati  hanno causato danni devastanti,  bruciando 12 milioni di ettari  di territorio e causando la morte di 33 persone e di un miliardo di animali.

Più di una dozzina di roghi erano  ancora attivi a fine febbraio, che tradizionalmente segna la fine  dell’estate in Australia. Inverni più corti, avvertono gli studiosi, renderanno ancora più difficile mitigare eventi del genere.

©RIPRODUZIONE RISERVATA

Gli incendi Uno dei roghi che negli ultimi mesi hanno devastato il Nuovo Galles del Sud, la zona più colpita dell’Australia</content></article>