<?xml version='1.0' encoding='utf-8'?>
<article><type>cartaceo</type><title>Lo scrittor e  Flanagan "È il suicidio del mio Paese"</title><subtitle /><author /><date>08/01/2020</date><content>«Oggi l’Australia sta commettendo  un suicidio climatico. Siamo al "ground zero" del disastro ambientale.  Questa può essere la nostra  Chernobyl». Sono alcuni passaggi  del drammatico e potentissimo  articolo di Richard Flanagan, scrittore e regista australiano di 58 anni, vincitore del Man Booker Prize nel 2014 con il romanzo "La strada stretta verso il profondo Nord", che ha commentato così sul New York Times la colossale emergenza incendi che sta flagellando  da mesi il suo Paese.

«La nostra gloriosa barriera corallina  sta morendo, le foreste e l’intero Continente stanno bruciando,  molte città non hanno più acqua, migliaia di persone circondate  dalle fiamme scappano verso  il mare: mi sembra di essere nei film "Interceptor" e "L’ultima spiaggia" o in un quadro di Bruegel o di Bosch», racconta Flanagan,  «una libreria di Cobargo, nella  regione del New South Wales, ha esposto il cartello "la narrativa post-apocalittica è stata spostata al settore Attualità". Ciononostante,  la prima reazione del premier Scott Morrison e degli altri politici  australiani è stata quella di rassicurare  l’industria del carbone, importante finanziatore dei partiti.  Oggi l’Australia è il più grande importatore di carbone al mondo. E in una recente graduatoria di Paesi riguardo alla loro lotta al cambiamento climatico è arrivata 57esima su 57».

Flanagan è furioso contro il capo  del governo australiano, la cui popolarità sta crollando: sempre più cittadini australiani si rifiutano  di stringergli la mano. «Morrison  era in vacanza alle Hawaii durante  l’emergenza e non si degnava  neanche di tornare. Ha vinto le ultime elezioni contro i laburisti — che almeno avevano un piano, seppur limitato, contro il cambiamento  climatico — grazie al partitino  fantoccio di un oligarca del carbone,  Clive Palmer, che ha speso più dei due principali partiti e così  ha sottratto i voti decisivi al Labour  ».

«Nel suo negazionismo sul climate  change, il premier Morrison  », continua Flanagan sul New York Times , «è sostenuto dai media  e da Rupert Murdoch, le cui pubblicazioni rappresentano il 58% della tiratura complessiva di giornali. Ora vorrebbe persino promulgare una legge che condanna  a 21 anni di carcere chi protesta  per l’ambiente. L’autorità morale del premier sta consumandosi  ora dopo ora». «Il dramma degli  incendi — conclude lo scrittore — mi ricorda Chernobyl nel 1986: dopo quel disastro collassò l’Urss, come ammise lo stesso Gorbaciov.  Questa immensa tragedia in Australia sarà la Chernobyl della crisi ambientale?».

L’autore

Richard Flanagan, 58 anni, ha vinto il Man Booker Prize nel 2014</content></article>