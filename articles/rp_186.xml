<?xml version='1.0' encoding='utf-8'?>
<article><type>cartaceo</type><title>Con Giobbe Covatta si ride e si riflette sul futuro del pianeta</title><subtitle /><author /><date>30/01/2020</date><content>Corso Italia 112, alle 21 Ingresso da 26 a 35 euro

Risate per riflettere su una delle questioni più delicate della contemporaneità, il riscaldamento globale. Alle 21 all’Anche cinema, per la stagione teatrale, andrà in scena lo spettacolo Sei gradi di Giobbe Covatta, anche interprete, e Paola Catella. Nella pièce, arricchita dalle musiche di Ugo Gangheri, l’attore e comico nato a Taranto e cresciuto a Napoli immagina il futuro del pianeta.

La temperatura media sulla Terra si alza prima di un grado, poi di due, e così via, fino ai sei gradi.

Diverse epoche nelle quali vivranno i discendenti dell’uomo contemporaneo, dai figli ai nipoti, per finire ai pronipoti, che erediteranno il patrimonio economico, sociale e culturale attuale, ma anche il cambiamento climatico. Si ipotizzano scenari apocalittici, che metterebbero a rischio la stessa sopravvivenza del genere umano. Ma la grande emergenza spingerebbe gli individui a ingegnarsi per trovare una soluzione alla grave situazione. E così Covatta, nello spettacolo, descrive personaggi geniali, bizzarri e strampalati che cercano di affrontare il dramma del pianeta mettendo a disposizione di tutti la propria inventiva, realizzando sistemi e apparecchi che dovrebbero servire a salvare il mondo. La stagione dell’Anchecinema, dunque, continua a proporre titoli che utilizzano la comicità per sostenere un ragionamento etico e una riflessione critica su comportamenti e stili di vita consolidati all’interno della società, che però contrastano l’idea stessa di evoluzione umana. Info 329.611.22.91. — g. tot.

© RIPRODUZIONE RISERVATA</content></article>