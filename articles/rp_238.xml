<?xml version='1.0' encoding='utf-8'?>
<article><type>cartaceo</type><title /><subtitle /><author /><date>06/02/2020</date><content>Intervista all’economista già membro del board Bce

di Roberto Petrini ROMA — Svolta storica, è finita l’austerità?

«L’austerità in Europa è finita da un bel po’ — risponde Lorenzo Bini Smaghi, presidente della Société Générale e già membro del board della Bce — , come evidenziano gli indicatori relativi ai saldi di bilancio.

In Italia il surplus primario, cioè al netto degli interessi sul debito pubblico, è sceso sistematicamente, anno dopo anno, negli ultimi governi, da Renzi a Gentiloni ai Conte 1 e 2. Per questo il debito pubblico non scende, rispetto al Pil».

Eppure, molte delle responsabilità dell’ondata populista sono state attribuite al Patto di stabilità.

«L’ondata populista, che poi non è stata così alta, è dovuta a vari fattori.

Nel Nord Europa, Regno Unito incluso, è dovuta soprattutto alla paura dell’immigrazione. Nel Sud Europa, che paradossalmente ha pagato maggiormente il prezzo della crisi economica e finanziaria, dalla Grecia alla Spagna o Portogallo, i partiti populisti rimangono marginali, anche Tsipras si è normalizzato. Solo in Italia il populismo è aumentato, perché è un Paese dove è facile trovare consenso politico dando la colpa dei problemi agli altri, dagli immigrati alle regole fiscali imposte dall’Europa del Nord».

È sufficiente anteporre la parola "crescita" a quella "stabilità" , o bisognerà porre mano ai parametri di Maastricht del 3% e del 60%?

«Le richieste di riforma del Patto nascono da esigenze diverse. Nel Nord Europa si considera che il Patto, e il modo in cui la Commissione lo ha implementato, abbiano consentito troppa flessibilità di bilancio a Paesi come l’Italia. In Italia, invece, si ritiene che non ci sia abbastanza flessibilità e si vorrebbe fare più deficit. Per questo motivo penso che sia difficile arrivare ad un vero e proprio cambiamento nelle regole fiscali. Manca la fiducia tra Paesi».

Il pareggio di bilancio sta ormai in molte Costituzioni, la nostra inclusa, pensa che si possa fare marcia indietro?

«Come si è visto, almeno in Italia, il vincolo costituzionale non è poi così mordente. Ma almeno obbliga a riflettere su un obiettivo che non deve essere raggiunto anno dopo anno ma nel medio periodo, per la sostenibilità dei conti pubblici del nostro Paese».

Eppure l’Europa non cresce: nonostante la politica monetaria espansiva della Bce.

«L’Europa, in media, cresce più dell’Italia e in molti Paesi c’è quasi piena occupazione. La crescita potrebbe essere più sostenuta, ma ciò non dipende solo dalla politica di bilancio, che potrebbe essere più espansiva in alcuni Paesi dove il debito lo consente, ma anche dalle riforme strutturali e dalla creazione di un vero mercato unico, a cominciare da quello dei capitali.

L’Europa ha preso la leadership intellettuale e progettuale nella transizione climatica, bisogna che la mantenga anche nei fatti con investimenti concreti, finanziati non solo dal settore pubblico ma anche dal mercato».

L’Europa riuscirà a riformare la sua politica di bilancio?

«Mi sembra importante riuscire ad incorporare l’iniziativa europea del Green new deal nelle procedure di bilancio, consentendo dei margini maggiori di indebitamento per gli investimenti nella transizione climatica e nella digitalizzazione, per sostenere la crescita in modo duraturo. Se invece la priorità è di finanziare spesa corrente, come i pre-pensionamenti, non c’è alcuno stimolo economico e non si fa altro che aumentare le disuguaglianze, soprattutto tra generazioni».

©RIPRODUZIONE RISERVATA f

g

PRESIDENTE

BINI SMAGHI GUIDA Société Générale</content></article>