<?xml version='1.0' encoding='utf-8'?>
<article><type>cartaceo</type><title>Come cambia  il mare</title><subtitle /><author /><date>26/02/2020</date><content>di Bettina Bush

« Una volta i pescatori tornavano ogni giorno qui a Portofino con una decina di aragoste nelle reti, adesso se va bene, ne trovano una ogni tanto  ». A parlare così è Giorgio Devoto, conosciuto anche come il Tigre, ex sindaco del borgo, e attento osservatore  del mondo animale: «Sono convinto  che sia tutta colpa delle cernie,  grandi predatrici, ricordiamoci che la natura è fatta da equilibri e quando lo rompi, c’è poco da fare » . Parole sagge di chi il mare lo conosce  ma quando si parla di questi argomenti,  impossibile non pensare al cambiamento climatico, come racconta Luca Vezzali, un pescatore un po’ anomalo, con laurea triennale  in ingegneria: «Faccio questo mestiere  da una decina di anni, prima nei pescherecci a strascico, e poi ho deciso di investire sul mio gozzo, il Piero, 8 metri, e ho imparato a coniugare  la pesca con il turismo, in estate  porto in mare gruppi di persone, perché questo mestiere rischia di scomparire». Per Vezzali non un caso:  « La vita del pescatore è diventata  più difficile per tanti motivi. Molti dei pesci che si pescavano qui non si trovano più, sicuramente ha contribuito  l’innalzamento delle temperature,  si sono ridotte le correnti marine,  c’è meno ossigeno in profondità con conseguenze importanti per l’habitat. Penso ai racconti di una mia zia novantenne che abitava a San Michele di Pagana, che semplicemente  camminando tra gli scogli riusciva a riempire in poco tempo il suo secchio con frutti di mare e con qualche polpo, una cosa oggi impensabile  ». Cambiano anche le abitudini  delle specie rimaste: «Le aragoste una volta erano si trovavano in abbondanza  vicino alla costa — aggiunge  Vezzali — mentre adesso vivono al largo, cercano profondità maggiori,  mentre i naselli sono praticamente  scomparsi; stanno cambiando anche  le dimensioni di alcuni pesci, le acciughe sono più piccoline di quelle  di una volta; poi ci sono specie che una volta erano rare come i tonnetti  alletterati, e i barracuda che preferivano le acque più calde del sud » . Per Gianni Pacagnella, pescatore  di Santa Margherita, sono soprattutto  i gamberi rosa del Mediterraneo  a stupire: « Ricordo che una trentina di anni fa dovevamo andare  fino alle Cinque Terre per trovare questi crostacei, e tornavamo con appena 4 o 5 chili, adesso qui in zona  ne peschiamo anche un quintale al giorno e in tutte le profondità. Ma ci sono anche le triglie che hanno cambiato le loro abitudini, adesso si trovano tutto l’anno, mentre una volta  nei mesi freddi sparivano » . Per Giuseppe Gelosi, leggendario pescatore  di Camogli più che di vere rivoluzioni  si tratta di fasi cicliche: « In tutti questi anni ho visto diverse specie  cambiare zone, bisogna cercarle,  ma poi saltano fuori dove non te l’aspettavi, grandi rivoluzioni sinceramente,  io non ne ho viste » . Ogni pescatore ha la sua visione e per capire  da un punto di vista scientifico quello che sta succedendo, l’Area Marina Protetta di Portofino sta portando  avanti un progetto MPA-Engaged  per registrare l’impatto del cambiamento  climatico sugli ecosistemi marini: «La temperatura del Mar Ligure  negli ultimi 10 anni è salita di un grado — spiega il biologo Lorenzo Merotto che collabora con l’AMP — ma quello che ci ha colpito è stata un’anomalia dell’estate del 2018, a 30 metri di profondità il mare che normalmente è tra i 17 e i 18 gradi, aveva raggiunto i 26 gradi. Iin ottobre  c’è stata la terribile mareggiata, con le praterie di Posidonia rasate a zero e la definitiva scomparsa della Pinna Nobilis. Per migliorare l’impatto  del cambiamento climatico ci vogliono politiche mondiali, ma già nel piccolo possiamo fare molto».

© RIPRODUZIONE RISERVATA

Nella baia di San Fruttuoso ‘Piero’, il gozzo di Luca Vezzali, un pescatore un po’ anomalo, con laurea triennale in ingegneria, d’estate porta i turisti

k Nella rete Nel mar ligure</content></article>