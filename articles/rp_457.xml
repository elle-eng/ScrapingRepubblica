<?xml version='1.0' encoding='utf-8'?>
<article><type>cartaceo</type><title>Greta in isolamento lancia la nuova sfida “Ho avuto i sintomi, restate tutti a casa”</title><subtitle /><author /><date>25/03/2020</date><content>Contagiato anche il padre dopo il tour in Europa: “Ma non abbiamo fatto il tampone”

di Giacomo Talignani Usa la sua esperienza personale per lanciare l’ennesimo messaggio ai coetanei: «Restate a casa». Greta Thunberg, la paladina svedese che lotta contro l’emergenza climatica,  ha annunciato via social di aver avuto “molto probabilmente” il coronavirus.

In un post sui social la 17enne svedese  che guida il movimento Fridays  For Future spiega di essersi messa in auto isolamento, lontano da sua madre e sua sorella, dopo essere  tornata da alcuni viaggi in Europa.  A inizio marzo era stata a Bruxelles  accompagnata dal padre Svante a manifestare assieme a 3.500 persone per chiedere “giustizia  climatica”, una delle tante tappe  del suo personale cammino verso  il Cop26 di Glasgow a novembre, conferenza sul clima che rischia di essere annullata.

Circa dieci giorni fa poi, rientrata  in Svezia dopo essere stata in Belgio  e Germania, Greta ha iniziato ad accusare i classici sintomi del Covid-19. «Mi sentivo stanca, avevo i brividi, mal di gola e tosse. Anche mio padre ha avuto gli stessi sintomi,  ma molto più intensi e con la febbre», racconta. Siccome il sistema  svedese non permette il tampone  se non in caso di ricovero o bisogno  urgente di cure mediche, la giovane attivista afferma di non aver fatto il test, «ma è molto probabile che abbia avuto il Covid-19 visti  tutti i sintomi insieme».

Solo una quindicina di giorni fa, Greta aveva annunciato l’importanza  di spostare la battaglia contro il surriscaldamento globale dalle piazze reali a quelle virtuali per evitare  contagi, invitando così i ragazzi  a non dare vita a cortei o assembramenti.  Anche perché, ha sostenuto  a più riprese Greta, dalla crisi del coronavirus si può prendere esempio: «Mostra che quando siamo  in una situazione di emergenza possiamo agire e cambiare rapidamente  i nostri comportamenti per un bene comune», suggerendo che «anche la crisi climatica è un emergenza  e va trattata come tale».

Adesso che sostiene di «stare bene  », ha scelto di condividere la sua condizione con gli altri ragazzi (lei che è seguita da oltre 10 milioni di persone sui social) proprio per sottolineare  il pericolo degli asintomatici.  «Non mi sentivo male e non sospettavo  di nulla — spiega — e avrei potuto trasmetterlo a persone a rischio  ». Ai ragazzi, meno colpiti dal problema, ricorda quindi che «abbiamo  una responsabilità enorme, le nostre azioni possono fare la differenza  tra la vita e la morte per molti altri. Tenetelo a mente» chiosa  appellandosi, come fa per le questioni  climatiche, ancora una volta alla scienza. «Mi raccomando, ascoltate i consigli degli esperti: restate a casa».

©RIPRODUZIONE RISERVATA

FACEBOOK GRETA THUNBERG/ANSA

17 anni L’annuncio di Greta Thunberg sui social</content></article>