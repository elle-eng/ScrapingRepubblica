<?xml version='1.0' encoding='utf-8'?>
<article><type>digitale</type><title>Pakistan, è emergenza nazionale per l’invasione di locuste, la "battuta" del ministro: "Mangiatele"</title><subtitle /><author>
			
				di KAMRAN CHAUDHRY *
			
		</author><date>06 Febbraio 2020</date><content>
        LAHORE (AsiaNews) - Il governo pakistano - scrive l'Agenzia Asianews - ha dichiarato l'emergenza nazionale per contrastare un’invasione di locuste del deserto che sta distruggendo i raccolti nella provincia del Punjab, dopo aver già devastato il Sindh. Nel solo Sindh, le locuste hanno distrutto circa 22mila acri di terreno coltivato. Per la prima volta nella storia del Paese, gli insetti si sono spinti sino a Nord nella provincia del Khyber Pakhtunkhwa – le invasioni del 1993 e del 1997 avevano colpito solo il Punjab e il Sindh. Secondo il ministro della Sicurezza alimentare nazionale, Makhdoom Khusro Bakhtiar, l’infestazione delle locuste è dovuta al cambiamento climatico.

Gli stanziamenti del governo: 48 milioni di dollari. Il primo ministro Imran Khan ha ordinato la formazione di un comitato federale di alto livello per fronteggiare la crisi. Ministri e funzionari delle quattro province del Paese hanno approvato un piano d'azione nazionale del valore di 7,3 miliardi di rupie (48 milioni di dollari) per eliminare gli sciami di locuste. Manshad Asghar, segretario esecutivo della Caritas a Hyderabad (Cph), nota che i media locali non hanno pubblicato notizie sulle aree e le persone colpite perché si vuole evitare di creare allarmismi tra la popolazione. Ma le locuste hanno attaccato rapidamente “distretti già impoveriti che hanno carenze idriche e alimentari”, Ashgar ha dichiarato ad AsiaNews.

Gli interventi della Caritas pakistana. Nel 2018, la Cph ha tenuto corsi di formazione sulla gestione del bestiame, delle colture e delle acque, oltre che sulla conservazione di alimenti, foraggi e sementi, nei distretti desertici di Nagarparkar e Tharparkar. In cinquemila hanno partecipato a questo progetto formativo, che si è concluso a marzo 2019. Il direttore della Caritas pakistana, Amjad Gulzar, ha presieduto una riunione di emergenza lo scorso fine settimana con una unità del vicariato apostolico del Balochistan, dove le locuste sono sbarcate per la prima volta nel maggio 2019. “Stiamo programmando di attuare le misure preventive necessarie e di svolgere un ruolo maggiore nell’aiutare i poveri agricoltori del posto,” sostiene Gulzar, il quale evidenzia che colture e bestiame sono i loro unici mezzi di sostentamento, e che la perdita del raccolto stagionale può comportare un ulteriore aumento nei prezzi dei prodotti alimentari di base.

La grave crisi cerealicola. Il Pakistan sta già affrontando una grave crisi cerealicola che ha colpito le principali città. I prezzi della farina e del pane sono aumentati lo scorso mese dopo la loro scomparsa dai negozi e dai mercati all'ingrosso, mentre i produttori di pane hanno protestato per le pressioni del governo a vendere i loro prodotti a prezzi controllati – il grano è l'alimento base in Pakistan, coltivato sul 60% della superficie arabile.

Quella battuta "spiritosa" del ministro. Secondo Ashgar, un ministro ha peggiorato la situazione scherzando sull’intera vicenda. Lo scorso novembre, un videoclip del ministro dell'Agricoltura del Sindh, Ismail Rahu, è diventato virale. Nelle immagini si vede il politico pakistano che suggerisce alla nazione di mangiare gli insetti: “Sono venuti fin qui, quindi i residenti dovrebbero mangiarli. Possono essere grigliati al barbecue, consumati al ‘biryani’ (una preparazione di riso e carne) o al karahi (arrosto), o in molti altri modi”. Rahu sottolinea che le locuste vengono comunemente mangiate nelle aree desertiche, aggiungendo che le persone non dovrebbero preoccuparsi “poiché non sono dannose”.

* Kamran Chaudhry scrive per Asianews
 
    </content></article>