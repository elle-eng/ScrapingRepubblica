<?xml version='1.0' encoding='utf-8'?>
<article><type>cartaceo</type><title>Divise dai rifiuti  La scelta Usa per l’ambiente</title><subtitle /><author /><date>10/02/2020</date><content>NEW YORK — Riciclati, sul podio. L’ultimo  segreto è caduto. L’America, nazione leader dello sport mondiale olimpico, vestirà in bianco. Con una divisa (scarpe comprese) che recupera  gli scarti dell’ambiente. Per una gloria eco-compatibile. Se Trump non crede all’emergenza climatica,  chi pensa al look sportivo e innova tute e pantaloni invece la combatte con l’idea della sostenibilità  e dell’integrazione. È stato presentato  il kit Tokyo 2020 «made in Nike  »: ottenuto da 2 milioni di bottiglie  di plastica e da altri materiali di riciclo (poliestere e nylon). Anche se la lista dei disegnatori che l’hanno firmato è lunga (molti giapponesi) e contiene molti nomi famosi. C’è anche  una collezione «Space Hippie», scarpe fatte con la spazzatura spaziale.  E per quelli che saranno da un punto di vista meteo i Giochi più caldi  della storia la dri-fit technology penserà a disperdere il sudore e a raffreddare il corpo. Olimpici e paralimpici,  tutti insieme. Fashion anche  nello sport, tanto che si sono mossi testimonial come Bebe Vio, Carl Lewis, la sprinter inglese Dina Asher-Smith, il recordman del decathlon,  il francese Kevin Mayer. L’America  che a Tokyo si metterà la medaglia  al collo sarà eco-friendly. Come  dice la schermitrice azzurra Bebe  Vio: «È giusto che anche gli atleti facciano la loro parte e aiutare l’ambiente  è sempre una cosa di cui non vergognarsi». John Hoke, architetto,  capo del settore design dell’azienda  di Portland, ha fatto anche chiarezza sulla guerre delle scarpe e su quella da record sub2 del maratoneta  keniano Eliud Kipchoge (erano un prototipo, ora sono in commercio)  accusate di fornire un doping tecnologico. «Le Alphafly Next% con la suola alta 39,5 millimetri e con una piastra in carbonio sono legali  secondo gli standard della World Athletics, la federazione internazionale  di atletica, e potranno essere usate ai Giochi di Tokyo. Noi crediamo nell’innovazione, intesa ad aiutare l’atleta, non a procurare vantaggi illegali. E cosa succede oggi  nello sport? Si vince per un soffio, si segna nei minuti di recupero, quando il piede è più stanco e tutto il corpo è sotto pressione. In quel momento la prestazione ne risente. Questo ci dicono gli atleti e a questo noi cerchiamo di trovare un rimedio studiando nuove tecnologie. Tante idee nascono dalla necessità. Io a 12 anni ero un ragazzo dislessico, non riuscivo né a leggere né a scrivere. Mi hanno aiutato il disegno e la corsa.  Quanto all’emergenza climatica siamo un brand che non vuole essere  passivo, ma guidare l’offensiva con fatti concreti. Noi rigeneriamo la spazzatura e ridisegniamo il futuro  dello sport». Il trash bello. Piacerà ai consumatori?

©RIPRODUZIONE RISERVATA</content></article>