<?xml version='1.0' encoding='utf-8'?>
<article><type>cartaceo</type><title>Nell’era del Green deal la partita che conta si chiama "tassonomia"</title><subtitle /><author /><date>24/02/2020</date><content>C hi dice che la  burocrazia europea  manca di fantasia si  sbaglia di grosso. Nei corridoi europei, ai piani che contano, "the name of the game", la partita che conta davvero in queste settimane, si chiama "taxonomy": tassonomia. Non ha nulla a che vedere con le tasse, ma può muovere ugualmente interessi per centinaia di miliardi.

Nelle scienze naturali la tassonomia è lo studio dei principi in base ai quali operare la classificazione delle specie.

Siccome si tratta di un termine caro agli ecologisti, qualche bello spirito nei palazzi europei ha deciso di ribattezzare come "tassonomia" il dibattito per decidere quali settori, quali investimenti, quali attività possano essere considerati "verdi", e dunque rientrare nel "Green deal", la rivoluzione ambientalista annunciata dalla presidente della Commissione Ursula von der Leyen e beneficiare di finanziamenti e di garanzie europee.

Dai criteri, su cui Parlamento, Consiglio e Commissione hanno trovato un primo accordo di massima, dipendono interessi enormi. L’intesa prevede che le attività che possono essere finanziate beneficiando del "bollino verde" europeo debbano avere alcune delle seguenti caratteristiche: «Mitigazione del cambiamento climatico; uso sostenibile e protezione dell’acqua e delle risorse del mare; transizione all’economia circolare inclusa la prevenzione degli sprechi e l’aumento dell’assorbimento delle materie prime secondarie; prevenzione e controllo dell’inquinamento; protezione e restaurazione della biodiversita’ e degli ecosistemi».

Le banche e i gestori dei fondi dovranno avvertire gli investitori della compatibilità ambientale dei loro investimenti. Dalla lista sono stati esplicitamente esclusi i combustibili fossili, tipo petrolio e carbone, mentre potrebbero rientrare sia il nucleare sia il gas naturale.

La tassonomia dovrà anche decidere quali attività potranno essere finanziate con i fondi verdi europei e nazionali, che potranno essere stanziati in regime di "flessibilità", cioè sfruttando la tolleranza alle deviazioni di bilancio. La bonifica dell’Ilva di Taranto, per esempio, dovrebbe rientrare in questa categoria. Non così la ricostruzione del viadotto di Genova. Ma che dire del completamento del Mose a Venezia? E la Tav? Riduce le emissioni nocive dei camion che sostituisce, o violenta la natura?

Come si vede il dibattito è vasto e le conseguenze economiche delle conclusioni sono pesantissime. La tassonomia non è mai stata così interessante neppure ai tempi di Linneo.

©RIPRODUZIONE RISERVATA</content></article>