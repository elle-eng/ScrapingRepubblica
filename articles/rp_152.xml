<?xml version='1.0' encoding='utf-8'?>
<article><type>cartaceo</type><title>Legambiente boccia  Torino: è la città  più inquinata d’Italia</title><subtitle /><author /><date>24/01/2020</date><content>di Federica Cravero Per 86 giorni nel 2019 le centraline dell’Arpa che a Torino registrano la qualità dell’aria hanno rilevato superamenti  dei limiti di legge delle polveri  sottili, mentre per altri 61 giorni sono stati i livelli di ozono ad andare oltre la soglia: in tutto 147 giorni “ fuorilegge” che fanno del capoluogo  piemontese il peggiore tra i centri  urbani italiani, come ha rilevato l’ultimo rapporto “ Mal’aria” di Legambiente.  Primato negativo ( confermato  anche da 18 giorni oltre i limiti  nei primi ventitré del 2020) che non è una novità poiché negli ultimi 10 anni Torino è stata per sette volte ai vertici delle città più inquinate. Ma in Piemonte anche ad Alessandria  e Asti non si respira una buona aria, dove i limiti sono stati superati per 121 e 104 giorni. « Ormai da tempo — è l’attacco di Giorgio Prino, presidente  di Legambiente Piemonte — ci confrontiamo con lo stesso problema  attraverso provvedimenti “emergenziali”,  ma siamo in emergenza da quarant’anni ed è giunto il momento  di pensare seriamente a misure  strutturali».

Finora la misura più evidente per i cittadini è stato il blocco del traffico  per i veicoli più inquinanti ( oggi sospeso per lo sciopero Gtt indetto dall’Ugl), ma proprio sulle armi adottate  nella lotta allo smog si è innescata  una querelle tra Città di Torino e Regione Piemonte. Ieri l’assessore comunale Alberto Unia, in una lunga  lettera, ha elencato quanto fatto dalla città (dalla Ztl ai mezzi pubblici  meno inquinanti) e ha sollecitato l’omologo del Piemonte Matteo Marnati  su una serie di interventi di competenza regionale, come fondi per le linee 1 e 2 della metropolitana, per la mobilità alternativa e il trasporto  pubblico gratuito in caso di blocco delle auto, pagamento dei crediti alle aziende di trasporto pubblico,  limitazione della velocità su tangenziali e autostrade, più controlli  sui sistemi di riscaldamento.

Per tutta risposta Marnati nel corso  degli Stati generali dell’energia ha ribadito l’intento di aumentare l’energia da fonti rinnovabili in Piemonte  fino a raggiungere nel 2030 il 26 per cento. In questo modo si risparmieranno  tra dieci anni 494 tonnellate  di combustibili fossili, ma si stima che già quest’anno, con un potenziamento  del 13 per cento rispetto  al 2015, si ridurrà l’impiego di 243 tonnellate. Anche l’efficientamento energetico farà la sua parte, permettendo  di risparmiare 653 tonnellate di combustibili fossili nel 2020 e di 1.960 tonnellate entro il 2030. «Il Piemonte  — ha evidenziato Marnati — farà nei prossimi anni un grande investimento  infrastrutturale, puntando sull’indipendenza della produzione  e sulle fonti di energia rinnovabile  come solare e idroelettrico, senza trascurare l’utilizzo di nuove soluzioni  tecnologiche per tutelare l’ambiente  ».

Uno sforzo e uno slancio che non convincono tutti. « Se l’assessore Marnati vuole fare di più, sostenga la dichiarazione di emergenza climatica,  invece di definirla “ una sciocchezza” — è la reazione del consigliere  regionale di Luv, Marco Grimaldi  — Torino si conferma città più inquinata d’Italia ma noi abbiamo proposte concrete, come destinare metà del Fondo di sviluppo e coesione  al ricambio dei mezzi pubblici e metà dei fondi strutturali europei alla  riconversione ecologica e all’abbattimento  delle emissioni».

Un aiuto alla lotta all’inquinamento,  secondo Coldiretti, potrebbe arrivare  dalla natura: « Una pianta adulta  è capace di catturare dall’aria dai 100 ai 250 grammi di polveri sottili e un ettaro di piante elimina circa 20 chili di polveri e smog in un anno — spiega Coldiretti — ma a Torino ogni abitante dispone di appena 22,6 metri  quadrati di verde urbano, molto meno della già bassa media nazionale  di 32,8 metri quadrati».

© RIPRODUZIONE RISERVATA

k Assessore Alberto Unia</content></article>