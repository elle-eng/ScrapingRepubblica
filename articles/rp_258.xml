<?xml version='1.0' encoding='utf-8'?>
<article><type>digitale</type><title>Il clima impazzito ci porta un conto da 50 mila miliardi</title><subtitle /><author>
			
				di EUGENIO OCCORSIO
			
		</author><date>09 Febbraio 2020</date><content>
        Roma. Se mille miliardi vi sembran pochi, cominciate a pensare a una somma enormemente maggiore: qualcosa fra i 30 e i 50mila miliardi da qui al 2030. Il "trilione" l'ha lanciato all'inizio del 2020 Ursula von der Leyen, presidente della commissione Ue, la seconda cifra l'ha calcolata la McKinsey in un corposo rapporto sulla rilevanza economica del cambiamento climatico che sarà reso pubblico fra pochi giorni, "Climate risk and response". L'orizzonte temporale è lo stesso - dieci anni, quelli cruciali - e l'oggetto anche. Se nel primo caso si parla di Europa, qui si parla di tutto il mondo: sono gli investimenti in infrastrutture green, pubblici e privati, concepiti e modellati in modo da far fronte all'incombente disastro del riscaldamento globale.

Chiariamo subito: come Bruxelles ha precisato che non bisogna intendere questa cifra come un "tesoretto" uscito chissà da dove a favore della sostenibilità ambientale, ma più correttamente come il calcolo degli investimenti infrastrutturali prossimi venturi che magari sarebbero fatti lo stesso ma ora possono, anzi debbono, essere orientati in chiave green, così in modo simmetrico McKinsey ha calcolato gli impegni previsti nei cinque continenti, i quali vanno a loro volta orientati per attutire l'impatto delle modifiche al clima. Altrimenti, avverte la società di consulenza, le conseguenze saranno rovinose.
 
Gli eventi estremi
Anzi, già ci sono stati fin troppi eventi estremi con un costo altissimo, e non da oggi: la temperatura stava lentamente crescendo dall'inizio del XX secolo dopo 10mila anni di stabilità (sufficienti all'intero sviluppo del genere umano) e oggi è più alta di 1,1 gradi rispetto al 1880. Crescerà ancora da qui al 2050 - in assenza di decisi interventi - di un grado e mezzo (malgrado i reiterati impegni internazionali), e addirittirua di 5 gradi in certe zone e di 7 gradi nellestremo nord. In parallelo, è urgente attrezzarsi per contenere i danni e i rischi per l'uomo. Se era cominciato in silenzio, il cambiamento climatico ha fatto la sua comparsa come elemento decisivo per trasformare un evento naturale avverso ma "normale" in una sciagura immane, nel 2003: quando un'ondata di calore colpì l'Europa e i suoi effetti furono raddoppiati dalla mano improvvida dell'uomo. Fra raccolti e capi di bestiame persi, risorse turistiche dirottate, crolli di produttività e via dicendo, McKinsey calcola in 15 miliardi di dollari le perdite. Oltreoceano è andata ancora peggio: quando l'uragano Sandy investì gli Stati Uniti nell'estate 2012 i suoi effetti furono moltiplicati per tre (rispetto a quello che sarebbero stati in assenza del riscaldamento globale) e raggiunsero i 62 miliardi. E quando "passò" Harvey nel 2017 con un'intensità anche qui moltiplicata i danni arrivarono a 125 miliardi. Ma ancora più devastanti sono i danni strutturali: il riscaldamento di 0,7 gradi degli oceani, è un altro esempio ricordato da McKinsey, ha portato già a un declino del 35% del pescato nel Nord Atlantico.
 
L'ondata di calore
Se la tendenza continuerà, e nulla di sostanziale è stato fatto finora perché s'inverta, verrà compromessa un'industria, quella della pesca, di cui vivono direttamente o indirettamente fra i 650 e gli 800 milioni di persone in tutto il pianeta. E finora ci siamo concentrati solo sui danni economici: fra quelli umani basta ricordare, lo fa la stessa McKinsey, i 1500 morti in Francia per l'ondata di calore dell'estate 2019 (anche in Italia non è passata senza danni), le addirittura 55mila vittime di un analogo fenomeno in Russia qualche anno prima, o gli 800mila profughi in fuga dalla Somalia nel 2017 per la siccità più spaventosa di tutti i tempi, evento cui si aggiunge (le motivazioni sono sempre lo stesso) l'invasione di cavallette di questi giorni che investe una regione - comprendente il Kenia settentrionale e l'Etiopia meridionale - abitata da 11,9 milioni di persone già cronicamente affette da insicurezza alimentare.

È proprio vero che, per rendere ancora più inquietante lo scenario, il cambiamento climatico si accanisce di più proprio nelle aree a più basso reddito del mondo. Se non si fa niente per correggere la situazione, per riportare un altro degli esempi del rapporto, in India il numero di persone viventi in aree esposte a ondate di calore misto a umidità al di là della soglia di sopravvivenza e perciò potenzialmente letali, in dieci anni arriverà a 160-200 milioni con una probabilità che succeda (l'ondata di calore) del 9%. Ma già oggi chi lavora all'esterno o comunque è esposto a calore eccessivo è il 75% della forza lavoro e produce il 50% del Pil (380 milioni di persone): se non si interverrà, la perdita per il reddito del Paese sarà fra i 2,5 e il 4,5% del Pil.

Anche il Vietnam è sempre più esposto a devastanti alluvioni, tanto che dopo aver subito danni per centinaia di milioni ha ora programmato, con l'aiuto delle istituzioni finanziarie internazionali, ben 20 miliardi di investimenti per rendere più sicure le case, le strade, le metropolitane di Ho Chi Minh City (l'ex Saigon): altrimenti i danni che subirà da qui a fine decennio si conteranno in oltre otto miliardi. Però il climate change non risparmia nessuno, ricchi o poveri: in Florida le ripetute inondazioni, provenienti anche dal mare, stanno erodendo insieme alle coste i valori delle case, e nel 2030 la perdita potrebbe arrivare a 80 miliardi di dollari in valore con una svalutazione dei prezzi immobiliari del 35-40%. Nel complesso, dei 105 Paesi scrutinati da McKinsey, tutti hanno uno o più fattori di rischio fra gli otto peggiori (siccità, tornadi, alluvioni, e via dicendo).

Ovviamente l'Italia è magna pars del problema. "E' sotto gli occhi di tutti che non siamo esenti dalle conseguenze del cambiamento climatico", riflette Paolo D'Aprile, il partner di McKinsey che nel nostro Paese segue la partita della sostenibilità. "Dall'aumento della frequenza di eventi meteorologici particolarmente violenti o di vasta estensione, quali trombe d'aria, nevicate intense, ondate di calore, all'emergenza siccità nel Sud. Vanno adottati in fretta nuovi approcci per una maggiore resilienza delle infrastrutture, sull'esempio del settore elettrico dove un percorso virtuoso è stato avviato dall'Authority in termini di pianificazione degli investimenti per sostenere meglio le nuove sollecitazioni, e di capacità gestionale per incrementare l'efficacia e la tempestività degli interventi in emergenza".
 
Reagire proattivamente
Bisogna fare qualcosa, aggiunge l'analista, per reagire proattivamente ai cambiamenti strutturali in importanti settori dell'economia e in alcune aree: "Nel turismo si assiste a una forte riduzione di nevicate sotto i 1.500 metri, con pesanti ricadute economiche sulle località interessate. Nell'agroalimentare ci sono raccolti sempre meno prevedibili e il serio rischio di dislocazione delle colture". Insomma, bisogna ormai accettare che nel 2050, come scrive il rapporto, il clima di Marsiglia sarà come quello di Algeri, ma proprio per questa consapevolezza occorre predisporre le misure necessarie a difendersi e minimizzare i danni. E se possibile fare qualcosa per contenere le emissioni nell'atmosfera, anche se quest'ultima misura avrà necessariamente tempi più lunghi - è uno dei realistici messaggi del rapporto - di quelli fin qui auspicati.
 
    </content></article>