<?xml version='1.0' encoding='utf-8'?>
<article><type>digitale</type><title>Manifattura record, economia circolare, agricoltura sostenibile: i pilastri dell'Italia contro la crisi climatica</title><subtitle /><author>
		
			
				
				
				
					Raffaele Ricciardi
				
			
		
	</author><date>18 Gennaio 2020</date><content>
        MILANO - Pochi sanno che l'Italia è uno dei cinque Paesi al mondo che ha una bilancia commerciale manifatturiera in positivo per oltre 100 miliardi e che in oltre 900 categorie di prodotto si trova sul podio per surplus con l'estero. O che in Europa vanta la più alta percentuale di riciclo sulla totalità dei rifiuti, con il 79% contro una media del 38%. Una culla di cultura: prima del Vecchio continente per il numero di imprese culturali (il 14,5% del totale continentale) e prima al mondo, con la Cina, per Patrimoni dell'umanità dell'Unesco a quota 55.

Con punte di eccellenza, come la nautica da diporto che ci vede leader mondiali per saldo commerciale con poco meno di 2 miliardi di dollari. E con un sistema agricolo leader per sostenibilità e competitività. Questi e altri sono i dieci punti di forza sui quali poggiare lo slancio verso il 2050, traguardo entro il quale è possibile azzerare il contributo netto di gas serra e operare scelte coraggiose ed efficaci per curare gli antichi mali italiani: debito pubblico soffocante, disoccupazione, diseguagliuanze, illegalità, burocrazia che schiaccia imprese e cittadini, Sud in perenne affanno.




    
        L'Italia in dieci Selfie
		
        	Un'economia a misura d'uomo contro la crisi climatica - Fondazione Symbola (leggi l'articolo)
		
    


    gdwc.push({
        name: 'gdwc-gallery',
    });


L'Italia raccontata oltre gli scandali e le inefficienze, oltre i viadotti traballanti e le gallerie che perdono calcinacci. Oltre la dimensione litigiosa, spesso inconcludente, della politica. L'Italia che ha per protagonisti i talenti dei campi più disparati: economico, sociale, istituzionale. "Un'Italia che fa l'Italia, presente sui mercati mondiali anche grazie all'economia circolare, alla green economy, alla cultura, che tiene insieme competitività, ambiente e coesione sociale, innovazione e tradizioni antiche, empatia e nuove tecnologie, bellezza, capitale umano e legame con i territori".

Sono proprio questi i dieci "selfie" scelti dalla Fondazione Symbola di Ermete Realacci. L'istituzione che promuove lo sviluppo "orientato alla qualità" ha messo in fila cifre e dati che per certi versi ci tirano su il morale. Come l'allenatore che prepara la sua squadra - demoralizzata e in declino - alla partita decisiva facendo leva sulle qualità che ancora si trovano sotto le incrostazioni di superficie, il dossier passa in rassegna le pietre d'angolo sulle quali costruire un possibile scatto per una ripresa sostenibile e, si augura Symbola, "un'economia a misura di uomo contro la crisi climatica".

"L'obiettivo della nostra pubblicazione è raccontare un'Italia che c'è", spiega Realacci "a tutto il mondo: la traduciamo anche in India e in Cina". Il lavoro sintetizza la ricerca, lunga un anno, della Fondazione Symbola. In vista della presentazione del Manifesto di Assisi, il documento per la sostenibilità che verrà lanciato il 24 gennaio con il premier Conte e il presidente del Parlamento Europeo, David Sassoli, il messaggio di Symbola è chiaro: "L'Italia ha alcuni punti di forza, come la green economy e l'economia circolare, che la mettono in prima fila nella partita di oggi: la lotta al climate change. Ma il contrasto alla crisi climatica è un fattore trasversale alle nostre imprese, un vantaggio competitivo che è per noi come una componente cromosomica".

Realacci rivendica la capacità innovativa delle nostre filiere: "C'è una maniera italiana di stare al mondo che sfugge alle agenzie di rating e alla politica. Da nazione povera di materie prime, siamo stati capaci di reinventarci affrontando le barriere naturali che abbiamo. Quelle che erano le nostre necessità, sono diventate oggi delle grandi opportunità: la base per una economia efficiente, che produce più ricchezza consumando meno".

Un tema centrale anche nel dibattito europeo (si pensi al lancio del Green Deal) e finanziario (molte società stanno facendo la loro professione di sostenibilità in questi giorni). "Il programma della Commissione è senz'altro benvenuto", commenta Realacci. "Oggi la partita dell'ambiente è per l'Europa quel che la conquista della Luna è stato per l'America degli anni Sessanta. Non a caso la nostra comunità è nata dalla Ceca, un'alleanza sul carbone e l'acciaio. Oggi l'Ue deve essere la punta di diamante di un movimento che risponde alla generazione Greta non con carezze, ma idee concrete".
    </content></article>