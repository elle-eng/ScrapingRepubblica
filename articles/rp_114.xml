<?xml version='1.0' encoding='utf-8'?>
<article><type>cartaceo</type><title>Gaffe di Scotland Yard  Greenpeace nella lista dei "gruppi estremisti"</title><subtitle /><author /><date>18/01/2020</date><content>LONDRA — Ecologisti e animalisti sono  finiti in una lista di gruppi estremisti  distribuita dall’antiterrorismo  britannico. Le organizzazioni ambientaliste Greenpeace ed Extinction  Rebellion, così come Peta, acronimo di People for ethical treatment  of animals, che si batte per la difesa dei diritti degli animali, sono stati inseriti dalla sezione controterrorismo  di Scotland Yard in un documento  fornito a Prevent, un programma  designato per contrastare il radicalismo e la violenza politica in Gran Bretagna. Si tratta di una guida rivolta a insegnanti, assistenti  sociali e personale medico per istruirli su come trattare con gruppi  ritenuti potenzialmente pericolosi.  Dell’elenco fanno parte anche movimenti neonazisti. È stato il Guardian a scoprire l’esistenza del documento e a pubblicarne ieri un estratto sul proprio sito. La polizia si è giustificata sostenendo che la guida non intende descrivere tutti i gruppi della lista come estremisti, violenti e da denunciare alle autorità,  ma soltanto aiutare educatori sociali  a riconoscere i simboli dei gruppi in questione e a distinguerli l’uno dall’altro.

In un primo tempo Scotland Yard aveva affermato che l’inserimento di Extinction Rebellion nella lista era dovuto a un errore e che il documento  in questione era stato ritirato.  «Mettere insieme attivisti per l’ambiente con organizzazioni terroristiche  non aiuta certo a combattere  il terrorismo», commenta John Sauven, direttore esecutivo di Greenpeace. «Come possiamo insegnare  ai bambini i danni devastanti del cambiamento climatico se lasciamo  credere che chi vi si oppone è un estremista?». Aggiunge un portavoce  di Extinction Rebellion: «Se non tutti i gruppi della lista sono terroristi,  perché mettere anche noi in un documento dell’antiterrorismo?  ».

©RIPRODUZIONE RISERVATA

L’Ong verde e pacifista

Fondata nel 1971 a Vancouver, in Canada, Greenpeace è una Ong ambientalista e pacifista.

È impegnata in prima linea nella lotta in difesa del clima e contro i test nucleari</content></article>