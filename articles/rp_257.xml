<?xml version='1.0' encoding='utf-8'?>
<article><type>digitale</type><title>L'Italia delle cinquecento banche: Affari&amp;Finanza lunedì in edicola</title><subtitle /><author /><date>09 Febbraio 2020</date><content>
        Sono tante. Hanno un numero eccessivo di sportelli. Sono spesso troppo piccole o inefficienti. E soprattutto faticano a competere in un mercato dove la concorrenza digitale strappa sempre più clienti. È questa la fotografia delle banche, italiane e europee, fatta dalle autorità di vigilanza, che hanno deciso di intervenire per favorire un processo di concentrazione e di rafforzamento del settore. Lo racconta "L'Italia delle 500 banche", l'articolo di copertina di Affari&amp;Finanza, il settimanale economico che sarà in edicola lunedì, allegato gratuitamente a Repubblica. L'impulso viene direttamente dalla Banca centrale europea (Bce), che ha annunciato novità regolamentari per rendere più praticabili fusioni e aggregazioni, finora frenate dai forti vincoli sul patrimonio che la vigilanza stessa chiedeva agli istituti che cercavano di convolare a nozze. E anche la Banca d'Italia, a Roma, è sulla stessa lunghezza d'onda: le fusioni "sono nella lista delle cose da fare quest'anno", ha detto di recente Alessandra Perrazzelli, vice direttrice generale di via Nazionale. Affari&amp;Finanza racconta come il pressing della Bce e della Banca d'Italia prenderà forma e mette a confronto i numeri del sistema italiano con quelli degli altri Paesi dell'euro: se in Italia le banche sono 488, calcola la Bce, in Germania sono infatti addirittura 1.533 e nella piccola Austria ben 521. Il settimanale, però, riporta anche i dubbi che molti osservatori nutrono sulle prospettive del processo di consolidamento, alla luce di quanto già avvenuto negli anni passati: "Finora il forte processo di concentrazione non ha portato maggiore efficienza: l'unica leva che è stata usata è quella del taglio del personale. Qualcuno mi deve spiegare perché la prossima ondata di fusioni dovrebbe avere effetti taumaturgici", dice ad esempio l'economista Marco Onado, secondo il quale le banche italiane non sono troppe, bensì "obese". Conclude l'analisi un articolo di Sergio Rizzo, che racconta il "sistema feudale" di rapporti e connivenze che ha portato al collasso diversi istituti, ultimo la Popolare di Bari.

Non sono però solo le banche motivo di preoccupazione: il dato del Pil italiano, che ha virato in negativo nell'ultimo trimestre dell'anno scorso, costringe a rivedere parecchie cose. Gli economisti paventano un rischio recessione: le imprese stanno rallentando gli investimenti, i segnali che arrivano dal territorio sono di sfiducia e le incertezze del governo nel dare continuità alle misure di incentivo alla trasformazione 4.0 dell'economia non sono certo il modo migliore per invertire la tendenza.

I grandi numeri degli ascolti del Festival di San Remo segnalano una tendenza che non è ovviamente solo italiana. Ormai i network televisivi puntano sui grandi eventi dal vivo per fare il pieno di raccolta pubblicitaria: show live ma anche serie tv cult, ma soprattutto sport. L'ultimo Super Bowl negli Stati Uniti è stato visto da oltre 100 milioni di spettatori, per un incasso pubblicitario di 435 milioni di dollari. E in parallelo, sempre negli Usa, Abc, Espn e Turner si sono aggiudicate nove stagioni dell'Nba, il supercampionato di basket, per la cifra record di 24 miliardi di dollari.

Intanto le economie mondiali fanno i conti del costo del cambiamento climatico la McKinsey lancia una previsione choccante: intervenire per reindirizzare in chiave ambientale tutti gli investimenti consterà in 10 anni 50 mila miliardi di dollari a livello globale.

Nelle pagine di finanza viene puntato un faro sul caso Pirelli: il calo a Piazza Affari del titolo, ai minimi dal ritorno in Borsa nel 2017, sta provocando difficoltà anche alla sua controllante, il gigante cinese ChemChina, che in attesa del nuovo piano industriale (sarà presentato il 19 febbraio) deve frontggiare una minusvalenza potenziale di 850 milioni di euro.

L'economia apre invece con un'analisi sul turismo e il digitale: l'e-commerce italiano del settore vale oltre 15 miliardi. Cresce del 9% ma a sorpresa è la stessa crescita registrata dalle agenzie di viaggio tradizionali. Infine il lancio di un nuovo social network basato sui microvideo: si chiama Byte ed è l'erede diretto di Vine, comprato e poi chiuso da Twitter tre anni fa.
 
    </content></article>