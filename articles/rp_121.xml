<?xml version='1.0' encoding='utf-8'?>
<article><type>cartaceo</type><title>Da Appendino a Grillo  la rete del sindaco nel segno del pragmatismo</title><subtitle /><author /><date>19/01/2020</date><content>MILANO — Il sindaco Beppe Sala può sembrare un «oggetto misterioso  », un Ufo della politica, ma solo  se lo si guarda dalla prospettiva dei partiti e dei sovranisti. Se lo si guarda usando il binocolo, o anche  il microscopio di quello che possiamo definire «pragmatismo lombardo» Sala è più decifrabile, anche nel suo rapporto con un altro  Beppe, quello che ha lanciato i Cinquestelle, il Grillo ex comico e ora politico.

I due perché s’incontrano e si parlano? Ripetiamo, se si ragiona con lo schema romano-centrico, i casi sarebbero due: o stanno complottando  per qualche alleanza sotterranea, o per piazzare qualche  collaboratore su una poltrona chiave. La realtà appare diversa.

Passo indietro. Sala viene dal mondo delle aziende e dei manager  internazionali. Venendo dalla Pirelli, è stato big boss di Expo, ora è il sindaco che medita la ricandidatura  del 2021 perché, come ripete  spesso, «m’accorgo che incido di più facendo le cose, trovando accordi  con i sindacati, incentivando  le misure anti smog. In altri ruoli,  non so se sarebbe possibile incidere  come quando si amministra una grande metropoli mondiale, almeno per com’è oggi la società».

Passo avanti: «la società» è la parola  chiave per comprendere questo  dialogo non tra filosofi, ma tra due «realizzatori di idee», due conoscitori  della realtà che temono per la democrazia e per alcuni principi sanciti dalla Costituzione,  vedendoli a rischio di perdere colpi. Nel senso che il sistema, così  com’è oggi, non piace né a Sala né a Grillo. E il primo, non avendo le ritualità e le prudenze degli uomini  di partito, parla con Grillo. Ma anche con Mattia Santori delle Sardine. Non solo con il segretario pd Nicola Zingaretti. E con Grillo c’è, da tempo, come rivelato ieri da Repubblica, un rapporto più stretto. I due s’intendono. E su che cosa?

Per esempio sull’urgenza climatica,  sul bisogno di rappresentanza  democratica delle persone che credono di contare sempre di meno  nelle stanze del potere: «Condividiamo  — ha detto recentemente Sala ai suoi fedelissimi — un punto fondamentale, e cioè che non si può più ragionare sulle singole misure, anche se di fatto anche la mia ex professione mi porterebbe a ragionare su singole azioni utili, da prendere una dopo l’altra, come  in azienda. Entrambi invece pensiamo che la società, così com’è, non funziona, non va, non fa girare le energie, ma le blocca, le asfissia. Assistiamo a un degrado  dei valori, dei principi di equità.  I nostri sono ragionamenti a questo livello e oggi come oggi non so dove arriveremo e non me lo chiedo, mi stimola l’importanza della riflessione».

Oggi si discute, non solo in Italia,  su che cosa sia la democrazia diretta e partecipata, sul rapporto tra chi fa politica e chi fa impresa e, soprattutto al Nord. Ieri Sala, nell’incontro pubblico che tiene ogni due sabati mattina nei quartieri  popolari («Colazione con il sindaco», si chiama), ha lanciato due sassi nello stagno. Il primo, riguarda  Banca Intesa, che si è descritta  come «banca protagonista dal punto di vista della sostenibilità  ». Per il sindaco: «Bene, allora verifichiamo  nei fatti in che cosa consiste,  noi come città siamo pronti ad ascoltare e a dare una mano, vediamoci  e parliamone».

Il secondo sasso è nello stagno della stessa Confindustria: «Io sono  un uomo di impresa. Quindi, non posso non credere alle imprese.  Perciò vorrei capire come viene  scelto il futuro presidente di Confindustria e mi piacerebbe, per la rilevanza del ruolo, che i candidati si confrontassero pubblicamente  a Milano per presentare  ciascuno la propria visione, se è vero che le imprese sono in relazione  con il Paese. Non s’è mai fatto?  Non importa, facciamolo adesso,  serve capire quale sia il piano strategico».

La voce delle imprese è chiara, anche la voce delle banche, ma la voce della politica chi la sente? Il punto, tra Sala e Grillo, quindi «non è che cosa faranno Pd e 5 Stelle  », ma è provare a riflettere in libertà  di pensiero sul cambiamento  possibile.

Se esiste nella mente di qualcuno  il «partito dei sindaci», Sala non ne è il capofila riottoso. E sembra  sbagliarsi di grosso anche chi interpreta i rapporti sull’asse Milano-  Torino, e quindi il rapporto tra Beppe Sala e Chiara Appendino, come una «prova» che Sala cerchi una sponda politica personale nei 5Stelle. Quanto a Matteo Renzi, è chiaro che sia lui sia Sala «pescano  » consensi nell’ala riformista della sinistra ma Renzi ha abbandonato  il Pd, cosa che Sala non fa; anche se ha detto più volte «c’è vita  oltre il Pd».

Sala — e non va sottovalutato — nasce, a differenza di Renzi, fuori dai partiti. Nella vita ha guadagnato  un ruolo «per conto suo». Come Grillo, che da attore e comico aveva  sfondato. E, ci viene da dire, anche  come un ex compagno di strada  di Beppe Grillo, quell’Antonio Di Pietro ex magistrato di Mani pulite  che, tra Senato e ministeri, sembrava in sella. Ma se Di Pietro, troppo solitario, s’è perso politicamente  e un po’ umanamente, finendo  per litigare con chiunque l’avesse sostenuto, a cominciare da Elio Veltri, Sala, bocconiano e brianzolo, crea facilmente rapporti  leali. Oggi, con Grillo, sembra trovare in un’ipotesi di cambiamento  della società il collante, perché  entrambi si rendono conto che in questi anni «è stato dato spazio a chi, come i sovranisti e i populisti, fanno finta di buttare giù il sistema e invece lo puntellano  ».

©RIPRODUZIONE RISERVATA

Colazione con il sindaco Giuseppe Sala all’appuntamento del sabato con i cittadini

MASSIMO ALBERICO/FOTOGRAMMA</content></article>