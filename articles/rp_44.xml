<?xml version='1.0' encoding='utf-8'?>
<article><type>cartaceo</type><title /><subtitle /><author /><date>08/01/2020</date><content>FIRENZE — Lo chic è green. La moda  si impegna a dare l’addio al suo ruolo di seconda industria più inquinante  del mondo e sceglie di essere  tra le prime a raccogliere la sfida per salvare il pianeta. Come testimoniano gli oltre 1.200 brand internazionali di abbigliamento maschile che da ieri a venerdì sono  a Firenze per presentare a Pitti Uomo le collezioni per l’autunno inverno 2020-21 e che fanno a gara nell’aderire all’appello di Greta Thunberg.

Non c’è vero animo dandy se non ci si veste ecosostenibile. Dove  la parola sostenibilità prende il significato non solo di rispetto per l’ambiente ma anche (e forse soprattutto)  di sé stessi, degli altri, di un’apparenza, seppur creativa e libera, priva di eccessi, di cattivo gusto, di fronzoli e ricca di qualità e leggerezza.

C’è chi ci crede e chi forse ha, più semplicemente, annusato dove  va il mercato. Va bene lo stesso, quello che veramente conta è il risultato  che permette all’uomo il privilegio dell’eleganza assoluta, pulita, sartoriale senza inquinare e senza essere inquinato. Sfatando il mito che ecosostenibile significhi  vestiario povero e informe. Anzi, esattamente il contrario, l’idea  è principesca, visto che anche Carlo d’Inghilterra, fondatore di Campaign for wool a favore della compatibilità ambientale della lana,  si felicita con Pitti tramite un videomessaggio all’inaugurazione,  ieri, del salone: «Le fibre naturali  hanno un ruolo importante da giocare nell’enorme sfida del cambiamento  climatico».

Una sfida raccolta da uno dei brand bandiera dello stile britannico,  Baracuta, la cui storia verrà narrata dalle foto delle persone che hanno indossato le sue giacche  nel corso degli ultimi decenni,  da James Dean a Steve Mc-Queen, scattate dai fotografi di Magnum Photos, e che realizza in morbida ed elegante lana inglese la sua storica Harrington Jacket accoppiandola con materiale tecnico,  come fa rieditando il vecchio e intramontabile montgomery.

Fibre naturali e innovazione tecnologica:  sono queste le chiavi della  svolta green della moda. Archivio,  lana e innovazione anche per Hevo, capi in lana rigenerata all’esterno  e in schiuma di lana all’interno,  dalle forme morbide e rilassate,  maniche raglan, giri scesi. «Niente di più ecologico e romantico  della lana», dice il designer Fabio  Falcetta, fiero che le sue creazioni  siano «così maschili da star bene alle donne».

Consapevolezza ecologica, passo  leggero ed elegante, fantasia ma pulizia di linee, aspetto giovane-  formale, protezione e comodità  a ogni costo. A raggiungere questi  risultati ci pensano anche l’eco pelliccia e il panno di lana con imbottitura  ecologica del nuovo progetto  The Shape di Oof. Si fa campione  della ricerca pro ambiente l’etichetta Herno Globe che raccoglie  tutti i progetti green di Herno, convinto, il presidente Claudio Marenzi, che la sostenibilità sia «un progetto culturale, di presa d’atto di responsabilità che avranno  conseguenze sul nostro pianeta  in futuro».

E allora ecco il nylon rigenerato da reti da pesca e scarti di tessuto che finirebbero in discarica. Ecco il piumino biodegradabile in soli 5 anni. Ecco i colori ottenuti dalla buccia di cipolla mista ad altri elementi  naturali. Riciclo e rigenerazione,  le parole in voga. Fino al cachemire  rigenerato senza scomodare  le capre del Tibet del maglificio  Daniele Fiesoli.

O le piume rigenerate e integrate  nel tessuto di parka e piumini di Ahirain, in modo da assicurare loro volumi rigorosi e una potenza termica che supera la prova della Polar room installata a Pitti con temperature a meno di 15 gradi.

Campione dei tessuti accoppiati,  in modo tale da evitare, per passione  delle linee pulite e libere da orpelli, perfino le cuciture, il brand RRD (Roberto Ricci Design) che si basa, come da sempre, sulla lycra che assicura libertà di movimento,  ma che adesso la sceglie di nuova generazione, e quindi più ecologica, traspirante e antibatterica.

©RIPRODUZIONE RISERVATA

Sportivo Parka corto con cappuccio di Hevo

Biodegradabile di Herno, in nylon 20 Denari

Essenziale Camicia, giacca decostruita, trench e pantaloni di RRD

Iconico di Barracuta, modello G9 in velluto Foto: Riccardo Svelto Styling: Roberto Ciminaghi Grooming: Iasmin Abou Shareb Modello: Daniel Bonazzi @ i love models management Hanno collaborato Gaia Giomarelli e Vittoria Govoni

Duno</content></article>