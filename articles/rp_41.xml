<?xml version='1.0' encoding='utf-8'?>
<article><type>cartaceo</type><title>Il volto di Arpal “Perchè le allerte  funzionano”</title><subtitle /><author /><date>08/01/2020</date><content>di Fabrizio Cerignale Una stagione autunnale caratterizzata  da una lunghissima sequenza di giornate di maltempo, 4 allerte rosse e 14 arancioni, senza contare le tante ore di allerta gialla, che hanno  creato situazioni molto critiche dal punto di vista del dissesto idrogeologico,  ma, fortunatamente, non hanno causato vittime. Un anno che ha visto la persistenza di fenomeni e cumulate da record con 3.404 millimetri  di pioggia in tutto il 2019 a Urbe  ( Savona) ( la media annua nei tre anni precedenti era attorno ai 1900 millimetri mentre su 50 anni a Savona  è di 921 millimetri) ma che, per fortuna, sono stati distribuiti sul territorio  e nel tempo visto che, per fare  un esempio, il picco orario per le precipitazioni è stato di 130 a Campo Ligure il 22 ottobre, un valore abbastanza  lontano da quello massimo,  181 registrato il 4 novembre 2011 a Vicomorasso. Francesca Giannoni,  responsabile del centro meteo idrologico di Arpal Liguria, traccia attraverso i numeri il bilancio del 2019 che si è appena concluso. «Questo  è stato un autunno particolarmente  piovoso come quantitativi cumulati  ma meno “ esplosivo” rispetto  agli eventi alluvionali che hanno caratterizzato gli anni precedenti. La differenza, infatti, è stata la modalità  delle precipitazioni, persistenti  e pressoché continue per quasi  due mesi, che non hanno provocato  alluvioni da ricordare come “storiche”;  non sono, però, mancati allagamenti  ed esondazioni, che hanno accentuato  le criticità d un territorio intrinsecamente e molto fragile. Abbiamo  registrato le principali anomalie  di precipitazione cumulata nel savonese, con un massimo annuale a Urbe, che ha visto 3,5 metri d’acqua: non è il massimo storico, raggiunto nel 2014 con 4190 mm a Cabanne ( nel comune di Rezzoaglio),  ma che è pur sempre un dato ragguardevole. Piogge che si sono concentrate tra ottobre e dicembre e che hanno numeri decisamente più alti rispetto alle medie del periodo  climatologico. Se guardiamo la cumulata Santo Stefano d’Aveto, per fare un esempio, notiamo che nel 2019 ha registrato 3400 mm, a fronte di una media annuale, su 50 anni, di 1526 mm. Un anno altrettanto  piovoso era stato il 2014 ma in quel caso si erano verificate diverse alluvioni, mentre stavolta hanno prevalso effetti sul territorio, come le frane e gli smottamenti perché, pur essendo eventi concentrati su due mesi sono, comunque, stati distribuiti  nello spazio e nel tempo. I fenomeni locali, ovviamente, ci sono stati: nell’ultima allerta rossa abbiamo  registrato diverse esondazioni  nell’imperiese, non ci sono stati allagamenti  diffusi ma si sono manifestate  criticità diverse. Frane distribuite  su tutto il territorio e che ancora  continuano a verificarsi » . Per Arpal,  quindi, la stagione autunnale è stata particolarmente impegnativa, tuttavia le allerte, che non sono decise  a cuore leggero, hanno portato importanti risultati. « Grazie a queste  ore di allerta, faticose da gestire per il sistema- spiega Giannoni – così  come sono faticose da vivere per la cittadinanza, abbiamo raggiunto un buon risultato: in questo autunno  così piovoso contiamo i danni, che sono stati molto ingenti, ma non ci sono stati problemi per le persone.  Va ricordato come quella che porta all’emanazione dell’allerta sia non una mera previsione metereologica ma la combinazione tra previsione  meteo e valutazione degli eventuali effetti al suolo, fatta attraverso  una modellistica basata su standard nazionali, sulla portata prevista dei corsi d’acqua e che la valutazione  avviene in base a predefiniti  scenari, condivisi a livello nazionale,  che si possono verificare». Tra le anomalie riscontrate nel 2019, che proseguono anche in quest’inizio  2020, c’è un inverno sinora con una temperatura superiore alle medie.  «L’inverno, in questo momento, registra alcune anomalie termiche positive - conclude Giannoni - e fino a questo momento è un inverno secco,  anche se il vero bilancio lo faremo  alla fine. Questo, comunque, non è da solo indicativo di un cambiamento  climatico che deve essere analizzato su una serie di dati molto lunga, anche se le analisi climatologiche  mostrano trend positivi».

© RIPRODUZIONE RISERVATA

j In prima linea Francesca Giannoni previsora Arpal è diventata anche un volto noto in tv a causa delle tantissime allerte emanate dalla Protezione civile regionale tra lo scorso ottobre e il mese di dicembre</content></article>