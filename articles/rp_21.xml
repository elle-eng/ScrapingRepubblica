<?xml version='1.0' encoding='utf-8'?>
<article><type>cartaceo</type><title>L’Appennino  cambia pelle È l’effetto serra</title><subtitle /><author /><date>04/01/2020</date><content>di Valerio Varesi Se sono finiti i tempi in cui le città di pianura si imbiancavano e i bimbi  si gettavano con le slitte lungo le rampe dei cortili condominiali, rischia  di finire tra i ricordi anche lo sci sul nostro Appennino, sempre più avaro di neve. Una ricerca pubblicata  sulla rivista scientifica “Plant sociology”, che mette a confronto  la situazione della vegetazione  nella parte più alta del Corno alle  Scale (oltre i 1600 metri) trent’anni  fa e oggi, mostra preoccupanti cambiamenti derivanti dalla mutazione  climatica in atto. Il primo dato  riguarda proprio la temperatura. L’aumento stimato di 1-1,5 gradi come  media planetaria, in alta quota si accentua fino a raddoppiare. Sul Corno la crescita media è quantificabile tra i 2 e i 3 gradi: una enormità  considerando il delicato equilibrio  della montagna. Ma c’è un’aggravante.  Questo incremento è il frutto di picchi registrati in estate e in inverno. In altre parole il salto è frutto di estati torride e inverni miti.  A ciò si aggiunge un altro elemento  che riduce sensibilmente l’innevamento:  la crescita, in media del 15%, delle giornate ventose. Il vento,  infatti, produce un’accelerazione  nello scioglimento dello strato nevoso. Con temperature di 4-5 gradi  sopra lo zero e assenza di ventilazione,  sotto lo strato superficiale della neve si conserva un cuscino d’aria a zero gradi che isola la parte sottostante. Con il vento, che quasi sempre spira da sud, questo cuscino  viene spazzato via e la neve si fonde. Le estati, invece, sono più siccitose e calde. Il record è stato toccato nel 2012 quando trascorsero  ben due mesi senza un temporale  pomeridiano tipico di queste quote, né una goccia caduta dal cielo.  In media, la piovosità è calata del 10%.

Tutto questo ha un effetto sulla vegetazione tale da modificare anche  significativamente il paesaggio del crinale montano. «Il più visibile anche all’occhio profano – spiega Fausto Bonafede, biologo del Wwf e uno dei curatori dello studio – è l’estensione della popolazione di ginepro.  Trent’anni fa questo arbusto  cresceva sulle creste dove la neve  scivola via e il terreno è più arido,  ma ora lo si può scorgere anche sulle sponde dei valloni». Gli scienziati  hanno constatato anche la drastica  riduzione delle “ orofite”, una famiglia di piante che predilige il clima freddo. Altre specie, tipiche di quote più basse, risalgono in alto per effetto del clima più mite. È il caso della “ Luzula nivea” ora di stanza anche a 1700 metri dov’era assente trent’anni fa, ma anche di certe specie di orchidee. Per i riflessi  sull’economia locale, il danno più grave è forse la riduzione di quasi  il 40% del mirtillo, sempre più sostituito  dal falso mirtillo. La causa, ancora una volta, è la mancanza di neve. Il mirtillo mette le foglie presto  quando molto spesso le sponde del Corno sono scoperte. Una volta spuntate, succede che o nevica tardivamente  o gela, danneggiando la pianta. Il falso mirtillo, invece, mette  le foglie più tardi ed è quindi più al sicuro da queste improvvise recrudescenze  dell’inverno. Il risultato  è che si espande colonizzando il terreno del mirtillo vero.

© RIPRODUZIONE RISERVATA

k Lo scatto La zona del Corno alle Scale appena imbiancata in pieno inverno</content></article>