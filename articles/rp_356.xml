<?xml version='1.0' encoding='utf-8'?>
<article><type>cartaceo</type><title>Il fiume Po in secca come d’estate anticipate le irrigazioni dei campi</title><subtitle /><author /><date>27/02/2020</date><content>di Marcello Radighieri C’è la siccità, i fiumi sono in secca come in estate e i campi, solo bagnati  dalla pioggia di ieri pomeriggio,  necessitano di acqua. E così il Canale Emiliano-Romagnolo deve essere riempito in anticipo di diverse  settimane rispetto ai tempi previsti. Da qualche giorno, infatti,  il Consorzio ha «messo in piena funzione tutti i suoi impianti di sollevamento  » . Tradotto: la quantità d’acqua invasata e trasportata all’interno dell’imponente opera idraulica, che con i suoi 133 chilometri  corre dalla ferrarese Salvatonica  di Bondeno fino a Rimini e serve tutto il comparto agricolo della Romagna e parte dell’Emilia Orientale, che è stata riportata a livelli  «quasi estivi».

E non è stato semplice. Non tanto  per la portata del Po, al momento  in secca come in agosto, che rappresenta  una delle principali fonti di approvvigionamento del Canale.  Piuttosto, per gli importanti lavori  di manutenzione e potenziamento avviati nel corso di questo inverno, e destinati a durare almeno  cinque anni. Oltre ai soliti controlli  di sicurezza su tutte le elettropompe,  tra gennaio e febbraio è stato ricostruito un tratto di rivestimento  di circa un chilometro nei pressi dell’impianto Palantone,  nel Ferrarese. Lavori complessi,  accelerati per anticipare di una decina di giorni «il provvidenziale avvio della pratica di distribuzione  irrigua».

Una decisione presa a fonte delle  sollecitazioni degli imprenditori agricoli, preoccupati per l’andamento  climatico della stagione. L’assenza di precipitazioni e le temperature anomale rischiavano  infatti di compromettere le primissime  coltivazioni appena trapiantate,  le semine di cipolla e le colture a foglia invernali. Vista l’impossibilità di prelevare le acque  dal fiume Po a causa del lavori,  il Cer ha sopperito programmando  nuove immissioni dai Canali  dei Molini ( derivanti dai torrenti  Santerno e Senio).

© RIPRODUZIONE RISERVATA

k Senz’acqua Il grande fiume in un periodo di siccità</content></article>