<?xml version='1.0' encoding='utf-8'?>
<article><type>cartaceo</type><title>L’esempio di piazza Santa Maria Novella e l’alterazione del rapporto uomo- natura</title><subtitle /><author /><date>26/06/2025</date><content>di SERGIO RISALITI

Provate ad attraversare la  piazza di Santa Maria Novella  in questi giorni. La sensazione non è di caldo ma di bruciore sulla pelle, di mancanza di ossigeno. La piazza un tempo era “rinfrescata” dalla presenza di una bella vasca, e ancor prima da alberi piantati senza timore reverenziale per la bella facciata della basilica, una delle più ammirate del nostro glorioso passato. Poi è successo qualcosa. Si sono eseguiti dei lavori per tutelare quella “veduta” così carismatica e la vivibilità, non prevedendo che questa sarebbe stata condizionata da un’ pericoloso innalzamento di temperature. Si è costruita quindi una nuova piazza con una serie di aiuole ben tenute per abbellire l’area nell’interesse dell’ospitalità e del voyeurismo. Un progetto di design urbano di gradevole effetto che col tempo si è trasformato in un sistema di accoglienza turistica per rendere indimenticabile la vista del capolavoro dell’Alberti. Ma non si erano fatti bene i conti. Crisi climatica, overturismo. A lato della piazza, la meravigliosa scenografia, è oggi costeggiata da una grande via di scorrimento dove si incrociano auto, autobus, motocicli e turisti muniti di trolley. Che fare? Adesso sappiamo che certi paradigmi, certe narrazioni e strutture ideologiche non possono funzionare rispetto al cambiamento che ci viene imposto dall’insostenibile alterazione del rapporto uomo-matura, civiltà-natura. È stata stimata una perdita del 5% del PIL nei prossimi anni a causa del climate change. senza considerare le vittime, i feriti, i danni sociali e psicologici. La stessa cifra che per decisione della Nato si dovrebbe spendere per finanziare il riarmo. In tutto fanno il 10%.

Dobbiamo certamente cambiare mentalità per ritrovare armonia con la natura, pace tra gli uomini e i popoli. Per la seconda volta abbiamo dato vita a un convegno a Palazzo Vecchio per riflettere su quali siano e potranno essere le conseguenze del cambiamento climatico.

L’abbiamo intitolato “Ecosofia”. prendendo spunto da una corposa raccolta di saggi di Felix Guattari che scriveva nel 1993: «La crisi ecologica rinvia a una crisi più generale del sociale, del politico e dell’esistenziale. Ciò che viene chiamato in causa qui è una sorta di rivoluzione delle mentalità affinché queste cessino di appoggiare un certo tipo di sviluppo, un produttivismo che ha perso ogni finalità umana». Ovvero deve mutare l’antropocentrismo che domina la scena da secoli per plasmare una nuova idea di umanità, un nuovo umanesimo planetario. La scienza d’altronde ci aiuta con le nuove scoperte a comprendere come tutto sia connesso; si affacciano nuove cosmologie, che ripartono da quelle antiche secondo le quali l’universo è un unico organismo che funziona in modo olistico. L’amministrazione comunale ha già preso provvedimenti importanti: Piano Iris e Scudo Verde ad esempio. Al Museo Novecento abbiamo creato un giardino con alberi, piante officinali e aromatiche. Negli stessi giorni abbiamo anche inaugurato la mostra di Haley Mellin, artista, attivista e land conservator.

Ognuno deve e può fare la sua parte.

© RIPRODUZIONE RISERVATA Dobbiamo riflettere  sulle conseguenze del cambiamento climatico e su ciò che possiamo fare</content></article>