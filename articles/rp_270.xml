<?xml version='1.0' encoding='utf-8'?>
<article><type>cartaceo</type><title>"Pronti alla rivoluzione?"   Così Bernie Sanders  ha convinto i giovani</title><subtitle /><author /><date>12/02/2020</date><content>SALEM, NEW HAMPSHIRE — La convocazione  diceva ore 16 al Coffee-Coffee  di Salem (non quella del processo  alle streghe, più famosa, che è nel Massachusetts) e il salone del bar è già stracolmo mezz’ora prima. Alle 16 esatte, con una puntualità quasi inverosimile — aveva comizi in altre città prima, ne avrà altri dopo — arriva  Bernie Sanders. Letteralmente correndo. A 78 anni e reduce da un infarto, il senatore socialista del Vermont  è il più senior in questa campagna  elettorale dove abbondano le "pantere grigie", ma non si direbbe. Forse succhia energia vitalità entusiasmo  dalle folle di giovani che lo adorano e lo inseguono. «Se riusciamo  a portare questi ragazzi al voto — esordisce lui — abbiamo la certezza di sconfiggere Donald Trump. È così che manderemo a casa un presidente  che è un bugiardo patologico, sessista,  razzista, xenofobo e reazionario  ».

Il Coffee-Coffee, 326 South Broadway,  è un simpatico ritrovo arredato  da nostalgici degli anni Sessanta: chitarre elettriche con bandiera americana stile Jimi Hendrix, foto degli anni ruggenti della contestazione  studentesca, più il caffè equo e solidale importato direttamente dai contadini messicani. Il pubblico che è accorso qui per ascoltare Sanders  non è affatto la caricatura che alcuni si aspettano. Giovani ce ne sono  tanti, certo. Ma anche famiglie. Mamme con bambini. Pensionati, alcuni  dei quali sono dei "reduci" di mezzo secolo di proteste come il vecchio  Bernie. Questo piccolo universo  di America provinciale lo accoglie  con affetto, urla gioiose, e lui ricambia.

Eccolo, a pochi metri di distanza in una sorta di riunione di caseggiato  (200 persone), è molto diverso dal personaggio televisivo. Non è brontolone,  predicatorio, come a volte sembra. «Sanders non sta simpatico a nessuno», ha detto di lui Hillary Clinton due settimane fa: una cattiveria  gratuita, da perdente inacidita.  Ed è falso. Qui a Salem ritrovo lo stesso Bernie che scoprii quattro anni  fa sempre nel New Hampshire: stesso vigore, tenacia, e un pizzico di simpatia in più. Nonno-Rivoluzione,  ha imparato ad abbracciare bambini  e a chiedergli: «Da grande farai lo scienziato? Abbiamo un presidente  che nega la scienza, a noi servono gli scienziati». Si vanta di questo popolo  appassionato e sincero, la sua unica fonte di finanziamenti: «Siamo  la campagna elettorale con il più alto numero di piccoli contribuenti della storia, a oggi sette milioni di donazioni, anche per pochi dollari ciascuna». E giù col primo affondo al rivale Pete Buttigieg: «È un tipo intelligente.  Ma s’illude se pensa di poter  ricevere donazioni da quaranta miliardari senza che quelli gli chiedano  nulla in cambio. Se accetti i soldi  da Big Pharma e da Wall Street, poi non sei libero di fare quello che vuoi. Ecco perché noi americani paghiamo  per i nostri medicinali le tariffe più alte del mondo. Nella mia campagna elettorale i soldi di Big Pharma li ho messi al bando. E quando  sarò presidente metterò fine alle loro rapine. Gli europei pagano alcuni  farmaci un decimo del prezzo americano. Siamo l’unica nazione avanzata che non garantisce le cure mediche come un diritto umano fondamentale  ».

Lo ascolti e ti cattura. Capisci l’immenso  seguito che conserva, quattro  anni dopo la sua "quasi-vittoria" contro Hillary. Perché è sincero, onesto,  coerente. E perché su tante questioni  ha ragione: chiunque abbia vissuto sia in Europa sia negli Stati Uniti sa che il sistema sanitario americano  è al tempo stesso più costoso e meno efficiente. Però. Resta il dubbio  enorme se quest’America sia pronta per una svolta così drastica: trasformarla di colpo in una grande Svezia sarebbe meraviglioso, ma ci saranno i consensi? «La soluzione — risponde Sanders — sta nel creare un grande movimento dei cittadini, una vera rivoluzione politica che venga dal basso, dalla società civile, per scardinare un establishment corrotto».

Prosegue con la lista delle sue riforme  socialiste: «Salario minimo garantito per tutti a 15 dollari l’ora. Parità di retribuzioni uomo-donna a parità di lavoro. Tutele per chi vuole iscriversi al sindacato. Università gratis, condono dei debiti per gli studenti  ». E le risorse per finanziare queste grandi riforme? Forse solo a questo punto Sanders scivola, si concede un pizzico di demagogia, quando  risponde: «Basta una modesta tassa sulla speculazione finanziaria di Wall Street. Undici anni fa noi contribuenti  abbiamo salvato i banchieri,  ora siano loro ad aiutare gli americani  ». Sacrosanto, ma una "modesta"  tassa non basterà.

Il gran finale è sul cambiamento climatico: «Il mio Green New Deal convincerà le altre superpotenze come  Cina e India a lavorare insieme all’America per l’ambiente, invece di sprecare risorse nella corsa agli armamenti.  È un’idea radicale. Siete pronti per idee radicali?». Dal salone  si alza un "yeaahh" corale. Sanders  ha parlato per 40 minuti esatti, aiutandosi solo con un sorso di caffè da un thermos, e circondato da moglie  e figlia. Generoso, perché di comizi  come questo ne ha già fatti cento,  e altri cento ne farà. È chiaro che si diverte, e ci crede. Comunque vada  a finire questa campagna, lui è una forza della natura.

JOSEPH PREZIOSO / AFP

Il voto Elettori ai seggi a Concord capitale del New Hampshire nella giornata delle primarie democratiche

REUTERS/MIKE SEGAR Sul palco

Bernie Sanders e Alexandria Ocasio Cortez in campagna elettorale nel New Hampshire</content></article>