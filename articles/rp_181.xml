<?xml version='1.0' encoding='utf-8'?>
<article><type>digitale</type><title>Politiche urbane della coesione: un po' di dati</title><subtitle /><author /><date>29 Gennaio 2020</date><content>
        OLTRE due terzi della popolazione europea vive nelle aree urbane dell'Unione, dove si produce l'85% del Pil e si consuma l'80% dell'energia. Queste zone possono dunque essere, allo stesso tempo, il cuore del problema e della soluzione. Per questo la dimensione urbana è centrale nelle politiche di coesione dell'Unione, che ha destinato alle aree urbane 115 miliardi del proprio finanziamento nel settennato 2014-2020, 85 dei quali già investiti.

Non si tratta solo di investimenti "metropolitani", ma più in generale di una politica destinata alle comunità urbane e, attraverso il loro sostegno, anche all'interazione con quelle rurali; una politica che sempre più dovrà combinare insieme gli obiettivi dello sviluppo e quelli della lotta al cambiamento climatico.

I numeri e gli strumenti della dimensione urbana della politica di coesione possono essere consultati sul sito della Commissione. Navigando, si possono vedere le destinazioni territoriali e tematiche dei vari fondi in cui la politica di coesione si articola. Le "sfide urbane" maggiormente finanziate dalla politica di coesione sono la promozione del trasporto urbano "pulito" (che fa la parte del leone, con 12 miliardi di spesa programmata a livello Eu); i progetti per aumentare l'efficienza energetica; l'accesso a servizi sociali e sanitari; la bonifica e la trasformazione di ex aree industriali ora urbane; le infrastrutture per abitazioni.

Gli strumenti per attuare questa strategia sono diversi, e hanno prevalentemente un approccio "integrato", ossia che tiene insieme interventi fisici - come le infrastrutture - con la dimensione educativa, economica e sociale. Navigando tra gli open data - messi a disposizione alla vigilia del City Forum che si terrà il 30 e 31 gennaio a Porto - si possono trovare informazioni dettagliate, aggregarle a livello locale, nazionale o comunitario, confrontare i livelli di spesa programmata ed effettivamente già realizzata.

Il progetto è realizzato con il contributo della Commissione Europea. Dei contenuti editoriali sono ideatori e responsabili gli autori degli articoli. La Commissione non può essere ritenuta responsabile per qualsivoglia uso fatto delle informazioni e opinioni riportate.
    </content></article>