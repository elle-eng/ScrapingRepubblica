<?xml version='1.0' encoding='utf-8'?>
<article><type>digitale</type><title>Bonus energia, dal 2021 sarà automatico. Fino a 300 euro di risparmi per oltre 2 milioni di famiglie</title><subtitle /><author>
		
			
				
				
				
					Federico Formica
				
			
		
	</author><date>03 Gennaio 2020</date><content>
        Dopo anni di tira e molla il Parlamento ha fatto un regalo di Natale che consentirà a 2,4 milioni di famiglie di risparmiare fino a 300 euro l’anno. Nel Dl Fisco approvato lo scorso 17 dicembre infatti è diventato legge l’automatismo del bonus sociale dell’energia in bolletta. Significa che le famiglie al di sotto delle soglie Isee previste dalla legge potranno ricevere, direttamente in fattura, lo “sconto” sui consumi di energia elettrica, gas e acqua.
 
L’introduzione di un automatismo è importante perché, a oggi, per accedere all’agevolazione bisogna fare richiesta ogni anno. Anche per questo motivo usufruisce del bonus solo il 35% di chi ne avrebbe diritto.
 
Secondo quanto previsto dall’articolo 57 bis del disegno di legge 1638, però, tutto questo avverrà dal primo gennaio del 2021. A rendere possibile l’automatismo sarà una comunicazione diretta tra Inps, che detiene tutte le dichiarazioni Isee degli italiani, e Acquirente Unico, nel cui sistema informativo sono raccolti i dati di tutti i contatori attivi del nostro Paese.
 
A gestire i passaggi necessari al nuovo sistema sarà Arera, l’autorità del settore energetico. La stessa Arera aveva più volte bacchettato il Parlamento per aver ritardato l’automatismo del bonus. A inizio dicembre il presidente di Arera Stefano Besseghini aveva detto di “attendere il provvedimento, che registrerebbe i nostri ripetuti appelli”. Il bonus, aveva ribadito Besseghini, garantirebbe “la copertura della spesa energetica e idrica a circa 2,4 milioni di famiglie pari a circa 7,4 milioni di persone".
 
Oltretutto proprio a inizio dicembre 2019 Arera aveva esteso la platea delle famiglie che accedono al bonus, abbassando la soglia Isee da 8.107,5 a 8.256 euro sulla base dell’indice dei prezzi Istat.
 
“Bene. Ottima notizia. Erano troppe le famiglie che pur essendo in povertà energetica non chiedevano l’attivazione del bonus per avere uno sconto sulle bollette di luce e gas. Arera stima che i percettori effettivi del bonus siano solo il 30-35% degli aventi diritto” ha commentato Marco Vignola, responsabile del settore energia dell’Unione nazionale consumatori. “Unico rammarico è che scatterà solo dal primo gennaio 2021, mentre avremmo preferito scattasse dal primo luglio 2020” ha concluso Vignola.
 
Il bonus sociale dell’energia comporta sconti in bolletta a seconda della numerosità del nucleo familiare e, nel caso del gas, anche della zona climatica di riferimento. Quello elettrico ammonta tra i 132 ai 194 euro, mentre quello del gas può raggiungere i 314 euro l’anno.
    </content></article>