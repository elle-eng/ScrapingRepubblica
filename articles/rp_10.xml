<?xml version='1.0' encoding='utf-8'?>
<article><type>cartaceo</type><title>Big Corp  La grande retromarcia gli impegni sul clima cadono come mosche</title><subtitle /><author /><date>23/06/2025</date><content>«I l grande business sta rinunciando ai suoi obiettivi  climatici». A seguire un elenco di marchi,  perlopiù Usa ma con un mercato globale, che  hanno fatto dietrofront rispetto alle loro promesse  di tagli alle emissioni: Coca-Cola, Pepsi, Amazon, Fedex, Exxon Mobil, Shell, Bp, colossi bancari come Ubs e Hsbc. Il dossier di Bloomberg mette in fila le promesse climatiche fatte dai ceo di alcune big companies solo qualche anno fa, per poi confrontarle con le decisioni attuali.  Ne emerge un quadro di «dilagante arretramento degli impegni sul clima». È l’effetto Trump? Anche: molti  dei dietrofront riguardano aziende statunitensi e, guarda caso, sono stati annunciati subito dopo le elezioni  vinte dal Tycoon (novembre 2024) o nei primi mesi di attività della sua Amministrazione (dal gennaio 2025).

Il colosso dei centri commerciali Usa Walmart, per esempio, nel settembre del 2020 si era impegnato a ridurre  le emissioni delle sue attività del 35% entro il 2025 e del 65% entro il 2030. Ma lo scorso dicembre ha affermato che probabilmente non riuscirà a raggiungere  questi obiettivi. Nel febbraio del 2021 la Coca-Cola Company, che produce più di 137 miliardi di bottiglie di plastica all’anno, aveva annunciato che avrebbe ridotto l’uso di nuova plastica di 3 milioni di tonnellate entro il 2025. Ma un mese dopo l’elezione di Trump abbandona quell’obiettivo e fissa traguardi per l’utilizzo di materiali  riciclati. Vicenda analoga quella del suo principale competitor Usa: PepsiCo annuncia nel gennaio 2021 che si impegna a raggiungere zero emissioni nette entro  il 2040 e che intende ridurre l’utilizzo di plastica vergine.  Poche settimane fa, però l’azienda ha posticipato il suo obiettivo climatico al 2050 e ha indebolito l’impegno  per la plastica. A marzo 2021 la banca Wells Fargo promette di eliminare le emissioni associate ai suoi prestiti  entro la metà del secolo. A febbraio 2025 annuncia che abbandona il piano.

Che il ritorno alla Casa Bianca di Trump (e del suo negazionismo  climatico) abbia avuto un effetto è fuor di dubbio. Ma da solo non basta a spiegare l’inversione di tendenza. Anche perché alcuni dietrofront sono avvenuti  ben prima della rielezione. Il colosso petrolifero americano Exxon Mobil, per esempio, ci aveva ripensato  già nel febbraio del 2023, quando si era rimangiato la promessa, fatta nel marzo del 2018, di produrre 10mila barili di biocarburanti da alghe  al giorno entro il 2025.

La compagnia aerea Delta Airlines ha cambiato idea addirittura  del marzo 2022: due anni prima aveva annunciato  un investimento da un miliardo di dollari per raggiungere  la neutralità carbonica  entro il 2030, poi lo slittamento  al 2050. E il colosso delle consegne Fedex già nel maggio del 2024 ammette che sarà difficile riuscire a mantenere l’impegno preso nel marzo del 2021: allestire una nuova flotta in cui le metà dei veicoli siano elettrici. Infine Amazon: nel 2019 l’azienda leader mondiale dell’e-commerce si impegna a rendere metà delle sue consegne a zero emissioni di carbonio entro il 2030. Ma nel maggio del 2023 annulla quel traguardo e se ne dà un altro, più distante nel tempo:  eliminare tutte le sue emissioni entro il 2040.

C’è poi da chiedersi se l’effetto Trump possa spiegare  il contemporaneo abbandono degli obiettivi climatici  da parte di aziende non statunitensi: le compagnie petrolifere britanniche BP e Shell e la norvegese Equinor,  per esempio. Ma anche banche come Ups, Hsbc, Royal Bank of Canada.

«L’Europa e gli Stati Uniti sono due realtà molto diverse,  perché la nostra economia non dipende dai combustibili  fossili quanto la loro», spiega Clara Cibrario Assereto,  avvocato internazionale, che ora dirige Clima, una nuova iniziativa sulla regolamentazione climatica e societaria,  con base a Roma. «Ma soprattutto le promesse e le dichiarazioni pubbliche sul net zero sono venute facili  a tutti nel 2018. Oggi, visto il mutato clima politico, sono soltanto un rischio, un boomerang anche in termini  di immagine, se non vengono mantenuti». Il ripensamento  contagerà anche il Vecchio Continente? «Le aziende non scelgono le loro strategie in base a come cambia il vento, ma valutandone la convenienza economica  », risponde Cibrario Assereto. «Quando la Ue ha varato  il Green Deal, c’è chi ha gettato il portafogli oltre l’ostacolo,  ha investito molto, e ora ha tutto l’interesse a proseguire nella direzione della transizione. Ecco perché,  aldilà delle apparenze, teniamo botta. Ma affinché le aziende non ci ripensino occorrono incentivi e una regolamentazione chiara e non ondivaga».

©RIPRODUZIONE RISERVATA

1 Se in passato le promesse sul net zero sono state facili per molte aziende, con il mutato quadro politico sono un rischio</content></article>