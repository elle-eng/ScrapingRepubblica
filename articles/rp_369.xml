<?xml version='1.0' encoding='utf-8'?>
<article><type>cartaceo</type><title /><subtitle /><author /><date>29/02/2020</date><content>Intervista all’amministratore delegato del gruppo

di Andrea Greco

MILANO — L’Eni si pensa nel futuro: tra cinque anni la decrescita dei barili  di greggio e affini, tra dieci la fine delle emissioni proprie di carbonio nella produzione e fra venti in tutto il comparto produttivo. Nel 2050 un’azienda  poco dipendente da fornitori come Russia e Norvegia, che produrrà  e venderà energia senza ricorrere a fonti fossili o solo di propria produzione  e decarbonizzate, con emissioni  complessive ridotte dell’80%. Lo farà utilizzando gas “pulito” per fare carburanti e raffinati naturali poi ceduti  ai consumatori, mentre la quantità  residuale di fossili sarà compensata  con la cattura del carbonio che liberano.  A metà del XXI secolo l’Eni sarà  «un fornitore di energia che non estrae petrolio, grazie a questa strategia  coraggiosa, che ci renderà ancora  più competitivi proiettandoci nel futuro», racconta l’ad Claudio Descalzi.  Una rivoluzione, ma preparata «fin dal 2014» dall’ingegnere milanese  in chiusura del secondo mandato: e che di fatto si candida al terzo perché  «questa strategia, possibile solo per il fatto che l’Eni ha persone e tecnologie  formidabili, presuppone una continuità di impegno, competenze, risultati».

Tutte le major petrolifere corrono ai ripari per dipingersi più verdi possibile. In cosa l’Eni sarebbe diversa dalle altre?

«Il cambiamento climatico avrà forti ricadute sui nostri mestieri e costruire un’azienda sostenibile nel lungo termine è imperativo; sia per le comunità dove operiamo sia per gli investitori. Da cinque anni abbiamo iniziato a pensare a queste strategie e dall’anno scorso mettiamo a punto una metodologia severa che include le emissioni in tutte le tre fasi: la nostra produzione di idrocarburi, l’elettricità che Eni consuma per usi interni e i clienti finali che usano prodotti nostri o di altri che noi vendiamo e che pesano l’80% del totale. Di recente qualche rivale ha annunciato tagli alle emissioni dei suoi business maggiori, senza includere tutte le filiere produttive. Noi abbiamo messo a punto un metodo che contempla i tre tipi di emissioni e ci porterà a produrre carburanti e affini senza più carbonio, perché arrivano da materie naturali o perché cattureremo la Co2 rilasciata nel processo. Per questo nel 2050 Eni taglierà dell’80% le emissioni totali: delle sue lavorazioni e degli oltre 20 milioni di clienti che stimiamo di avere allora. Obiettivi che superano le raccomandazioni Iea sull’accordo di Parigi».

Come credervi, senza temere che siano parole lanciate al cielo, o che la trasformazione abbia costi insostenibili sull’azienda o sulle comunità intorno?

«Basterebbe chiedere alle decine di investitori che vedo regolarmente per il mondo, e rivedrò a giorni, che da anni ci danno fiducia e hanno alzato i giudizi su Eni a ‘buy’ (comprare, ndr). Tra i quattro pilastri su cui poggia la nuova strategia c’è anche il mantenimento della disciplina finanziaria che ci ha permesso di ridurre il debito e aumentare il flusso di cassa oltre i 12 miliardi di euro; cassa che ci consente la nuova remunerazione progressiva delle cedole. Poi ci sono gli aspetti industriali del piano: alcune tecnologie, come le bioraffinerie o le lavorazioni per cui elimineremo l’olio di palma dal 2023, le stiamo sviluppando da anni. Proprio le mosse nella raffinazione – trasformeremo tutti i siti Eni che trattano idrocarburi in impianti di biogas, biocarburanti, metanolo, idrogeno, e i prodotti di scarto come le plastiche complesse - ci permetterà di utilizzare le infrastrutture già esistenti, nostre e dei destinatari finali, penso alle automobili. Con risparmi immensi di costo».

Eni tratta con Paesi instabili.

Ridurre le forniture da Russia, Norvegia, Medio Oriente renderà l’Italia più indipendente può esporre l’azienda e il Paese a ritorsioni?

«Confermo che entro il 2050 almeno l’85% della nostra produzione sarà a gas, e che tutto quel gas sarà dell’Eni, non di fornitori terzi. Ma il calo sarà graduale e avverrà nel rispetto dei contratti in essere. Gli effetti saranno anzi positivi per l’Italia, perché questa trasformazione ridurrà notevolmente non solo il rischio “minerario”, ma anche quello geopolitico: oggi Eni opera in diversi Paesi instabili, ma a tendere, per esempio, la nostra produzione da rinnovabili verrà per il 70% da Paesi Ocse. Con notevoli benefici finanziari, se pensiamo che il nostro costo del capitale in Italia è al 6-7%, in Nigeria il doppio, in Iraq più ancora».

Come si scrive un piano trentennale senza trovarsi presto superati dagli eventi?

«Di formazione sono fisico, e come molti fisici m’innamoro dei modelli che simulano la realtà. Un modello prova a prevedere ciò che accadrà, contiene il concetto di speranza. E questa progettualità è un fantastico collante di persone, come visto in azienda negli ultimi anni. Anche dieci anni fa nessuno credeva alla dual exploration, che poi abbiamo realizzato e ci ha messo in una posizione finanziaria eccezionale rispetto ai rivali».

A marzo lei si gioca il terzo rinnovo. Come s’intreccia questa strategia con la scadenza?

«Un piano così complesso, e centrato sulle caratteristiche di Eni e delle sue persone, presuppone continuità per realizzarlo, e per creare un gruppo di manager interni che lo portino avanti nel futuro. Se potrò condurre questa strategia e formare la nuova squadra ne sarò lieto, e proverò a rendere irreversibile la transizione».

Lei è imputato a Milano per corruzione internazionale in Nigeria.

E coinvolto in due indagini sulle commesse Eni in Congo a una società di sua moglie e sui depistaggi agli inquirenti. Sono fatti che ostacolano la sua conferma?

«Ho la massima fiducia nell’operato della magistratura. Mi limito a dire che sul processo sulla Nigeria, dopo anni di indagini, non è emersa alcuna prova o testimonianza di terzi che dimostri la validità delle accuse.

Quanto alle altre indagini, in Congo non esiste un solo indizio e tantomeno una prova che mi coinvolga nelle vicende Petroservice. E sul depistaggio Eni si considera parte lesa.

La mia risposta è stata e sarà fino al mio ultimo giorno all’Eni il lavoro al servizio di tutti gli stakeholder» ©RIPRODUZIONE RISERVATA f

g f

g

MASSIMO DI VITA

Al vertice Claudio Descalzi, fisico, ad dell’Eni dal 2014. Ora è in corsa per il terzo mandato</content></article>