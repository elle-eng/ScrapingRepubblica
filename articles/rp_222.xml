<?xml version='1.0' encoding='utf-8'?>
<article><type>cartaceo</type><title>Quei pariniani rock e calcio di fronte alle Br</title><subtitle /><author /><date>02/01/2020</date><content>di Annarita Briganti Un romanzo autobiografico contro  l’individualismo. Da un lato, oggi,  abbiamo gli adolescenti e i ventenni  che manifestano in tutto il mondo sulla scia di Greta per sostenere  la sua lotta contro il cambiamento  climatico e i trentenni, e non solo, che scendono in piazza con le sardine. Dall’altro, sostiene l’avvocato- scrittore milanese di adozione Davide Steccanella, quelli  della sua generazione — ha cinquantasette  anni — avrebbero potuto  fare di più, ma si sono lasciati solamente sfiorare dalla Storia italiana.  Lo capiamo dal nuovo libro di Steccanella, Gli sfiorati ( Bietti). Titolo moraviano, al centro anche della prefazione di Gian Paolo Serino,  e una trama- flusso di coscienza  che dura il tempo di un viaggio in treno: un uomo, alter ego dell’autore, sta andando al funerale  di un brigatista, che ha partecipato  al sequestro Moro, e riflette sugli “ anni di piombo”. « Nel marzo  del 1978, quando le Brigate rosse  rapivano Aldo Moro, stavo completando  la quinta ginnasio al liceo  Parini. Una decina di persone a Roma sequestrava il presidente dell’allora maggiore partito italiano,  uccideva gli uomini della sua scorta e lo teneva prigioniero per cinquantacinque giorni, fino all’epilogo  che conosciamo, mentre io e i miei coetanei, figli del boom economico, ascoltavamo la musica  rock, leggevamo fumetti, c’interessavamo  al calcio » , dice Steccanella.

Un periodo irrisolto, gli anni Settanta,  che è stato caratterizzato anche dalla violenza. «Il Novecento,  il secolo dei due conflitti mondiali e delle rivoluzioni, è stato un secolo violento. Nel 1979 in Italia c’erano duecentotrentotto gruppi armati di estrema sinistra e oltre trentaseimila cittadini erano stati inquisiti per banda armata. Non erano pochi pazzi o studenti annoiati  o allievi di cattivi maestri, ma si trattava quasi di una guerra civile  » , ricorda l’avvocato- scrittore. « Ho scoperto che le Brigate rosse erano nate a Milano nelle fabbriche  della Siemens e della Pirelli. Avevo sempre creduto che fossero  nate all’università di Trento o sulle colline di Reggio Emilia o, altra  leggenda metropolitana, in una pensioncina di Chiavari. Invece,  erano nate nella città nella quale  vivevo e nella quale sto tuttora, in una realtà sociale simile a quella  descritta da Luchino Visconti nel film Rocco e i suoi fratelli » , aggiunge  Steccanella, che rievoca quella Milano, ma anche la dimensione  privata della metropoli nella  quale è cresciuto.

“ Andare in quegli anni allo stadio,  che si chiamava ancora San Siro  e non Meazza, come dopo la costruzione del terzo anello, era una specie di impresa che richiedeva anche una certa robustezza fisica…  Nelle domeniche di austerity, che vietavano la circolazione non solo alle auto private ma anche ai mezzi pubblici, i tifosi raggiungevano  la meta sportiva a piedi, da qualsiasi zona di Milano. Lo avevo fatto anch’io, a piedi da piazzale Dateo allo stadio”, scrive nelle pagine  del suo nuovo libro, a proposito  della zona di corso Indipendenza,  dove è tornato a vivere trovandola  troppo glamour rispetto alla sua giovinezza, quando i “proletari”  e i “ borghesi” erano compagni di banco.

« Milano ieri e oggi? Sono sempre  stato bene qui perché qui succede  tutto, ma certo, se potessimo fermare questa invasione di cibo e riscoprire le librerie e i cinema di quartiere, sarei più felice».

k Avvocato-scrittore Davide Steccanella, 57 anni, autore del libro Gli sfiorati; in alto, operai alla Pirelli in sciopero negli anni Settanta</content></article>