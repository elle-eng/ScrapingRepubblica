<?xml version='1.0' encoding='utf-8'?>
<article><type>digitale</type><title>Tyler Prize, il 'Nobel per l’ambiente' agli inventori del capitale naturale</title><subtitle /><author>
		di SIMONE VALESINI
	</author><date>28 Gennaio 2020</date><content>
        



	


	
	
	
	





    
    





  
  	
      	



	













    


    &lt;img src="https://www.repstatic.it/content/nazionale/img/2020/01/28/182925657-c0df14ad-3900-447d-bde6-57d27cf68446.jpg" alt="Dr. Gretchen C. Daily, Photo by Ola Hopper - Mr. Pavan Sukhdev, Photo by Leonardo Druscovich"&gt;

    
  
  
      Dr. Gretchen C. Daily, Photo by Ola Hopper - Mr. Pavan Sukhdev, Photo by Leonardo Druscovich 
  

	




Qualcuno lo definisce il 'Nobel per l’ambiente'. Quel che è certo è che si tratta di uno dei più prestigiosi riconoscimenti attribuiti a chi studia come mantenere in salute il nostro pianeta: è il Tyler Prize for Environmental Achievement, un premio assegnato fin dal 1973 dalla University of Southern California agli scienziati che si distinguono nel campo delle scienze naturali e della difesa dell’ambiente. E che quest’anno incorona l’esperta di scienze ambientali di Stanford Gretchen Daily e l’economista di Oxford Pavan Sukhdev. Due scienziati che negli scorsi decenni hanno aiutato il mondo a capire che l’ambiente ha un valore estremamente concreto per gli esseri umani: un’importanza che trascende la curiosità scientifica o il piacere di una passeggiata nel verde, e che può essere quantificato in termini economici, pensando ai servizi essenziali che fornisce gratuitamente alle nostre società.

Gretchen Daily, pioniera delle ricerche sui servizi ecosistemici
Se oggi una nuova generazione di attivisti come la giovane Greta Thunberg ha iniziato a rivendicare l’importanza di un ambiente in salute per la sopravvivenza della nostra specie, 30 anni fa la situazione era molto differente. I grandi temi, dal cambiamento climatico alla conservazione della biodiversità, erano già sul piatto. Ma per molti si trattava ancora di problemi etici, battaglie oziose da lasciare ad animalisti o scienziati proni al catastrofismo. È grazie al lavoro pionieristico di Gratchen Daily che il mondo ha iniziato a comprendere la dura realtà: una crescita economica che ignora l’ambiente non è sostenibile. E in termini molto concreti: un ambiente impoverito non produce ricchezza, e non è più in grado di sostenere la vita umana.
 


    Prof. Gretchen C. Daily and Mr. Pavan Sukhdev, who won the #BluePlanetPrize in 2017 and 2016 respectively, have been awarded the 2020 Tylor Prize, one of the international premier environmental awards. Congratulations! https://t.co/M0TidYMyr3— Blue Planet Prize (@BluePlanetPrize) January 28, 2020 


Sin dalla sua primissima attività di ricercatrice, quando Daily lavorava ancora alla sua tesi di dottorato, la scienziata americana ha contribuito a impostare un nuovo campo di studi che oggi permette di quantificare con precisione il valore, dato a lungo per scontato, dei servizi forniti dall’ambiente, e in particolare dagli ecosistemi lo costituiscono, alle società umane. “Possiamo pensare agli ecosistemi al pari di una sorta di capitale fisso: così come esistono asset come il capitale umano o finanziario, esiste anche un ‘capitale naturale’”, spiega Daily. “E la nostra sopravvivenza dipende interamente da questo capitale naturale, formato dalla disponibilità di suolo, di acqua e biodiversità. Provate a immaginare cosa vorrebbe dire vivere senza tutto ciò, ad esempio sulla Luna. Eppure, in tutto il mondo stiamo liquidando la natura a velocità crescente”.
 
Grazie all’impostazione sviluppata da Daily, oggi la pianificazione economica può prendere in considerazione anche il valore di questo capitale naturale, senza dare più per scontata la disponibilità di aria e acqua pulita, o foreste che catturino la CO2 prodotta dall’uomo, come invece avveniva in passato. Con il suo progetto “NatCap” Daily ha anche sviluppato una serie di strumenti che permettono ai decisori, politici, economisti, amministratori, di programmare una pianificazione economica che promuova e valorizzi le risorse naturali, e di quantificare e mappare i guadagni di un investimento in natura. Traguardi che hanno convinto la giuria di quest’anno di assegnarle una delle due medaglie del Tyler Prize for Environmental Achievement 2020.


    Am thrilled that my old friend @PavanSukhdev has won the Tyler Prize for his contributions to environment science. We co-authored numerous papers on environmental accounting - a field that he has greatly expanded. 1/nhttps://t.co/OkY8KmdOlB— Sanjeev Sanyal (@sanjeevsanyal) January 28, 2020 



Pavan Sukhdev, il guru della green economy
Nel caso del secondo vincitore di quest’anno, tutto nasce da uno studio commissionato dalla Commissione Europea nel 2007 per calcolare il costo economico della deforestazione e della distruzione degli ecosistemi del pianeta. Il primo rapporto nato dal lavoro del team internazionale guidato da Pavan Sukhdev uscì giusto un anno più tardi, nel 2008, e bastò per trasformare l’economista indiano in un guru della greeen economy: in quel documento, pubblicato con il titolo “The Economics of Ecosystems and Biodiversity”, si trovava scritto in chiare cifre, nero su bianco, il prezzo che paga l’economia globale a causa della deforestazione. Un traguardo difficile da sottovalutare, visto che è tra quelle pagine che governi, politici ed economisti di tutto il mondo oggi sanno che inquinare e distruggere le risorse del pianeta non è un modo facile per arricchirsi, ma al contrario, produce perdite economiche precise e quantificabili.
 
“Non serve essere un ambientalista per interessarsi alla difesa dell’ambiente”, sottolinea Sukhdev. “Basta chiedere a un qualsiasi agricoltore costretto ad affittare delle api che impollinino i suoi campi, ora che le popolazioni selvatiche di questi insetti non sono più sufficienti per ottenerlo a costo zero. Il problema è che le api non emettono fattura, e per questo il valore dei servizi che erogano non era mai stato riconosciuto”.
 
Grazie al successo riscosso da quel primo rapporto, uscito in un momento in cui i leader del pianeta erano particolarmente recettivi a causa della grande crisi economica del 2008, le Nazioni Unite decisero di affidare propria a Sukhdev la guida della “Green Economy Initiative”, uno dei cinque gruppi di lavora lanciati nel 2009 dal Segretario Generale dell’Onu. E in quella veste, Sukhdev continuò a produrre importanti risultati, dimostrando che un economia più green può rivelarsi un importante motore di crescita economica, capace di creare nuovi posti di lavoro e di alleviare gli effetti della povertà.
 
“L’incredibile contributo dato da Sukhdev alla nostra comprensione del valore dell’ecologia e dell’ambiente – assicura l’Assistente del Segretario Generale delle Nazioni Unite Satya Tripathi – continuerà a influenzare il nostro approccio alla conservazione della natura per generazioni”.
    </content></article>