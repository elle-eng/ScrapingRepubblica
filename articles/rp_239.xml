<?xml version='1.0' encoding='utf-8'?>
<article><type>cartaceo</type><title>Effetto Venezia ad Alassio</title><subtitle /><author /><date>06/02/2020</date><content>di Emanuele Piccardo * N egli ultimi vent’anni la Liguria è stata ostaggio di una politica miope che non ha saputo traguardare l’orizzonte del quinquennio amministrativo, seguendo una retorica del consenso, dai porti turistici ai tappeti rossi, senza una strategia di contrasto ai cambiamenti climatici.

Gli amministratori pubblici sono stati distratti nell’affrontare le conseguenze dei cambiamenti climatici, basta pensare alla “tempesta perfetta” del 2018.

Non c’è stato dibattito sul modello di sviluppo da adottare (figuriamoci ora che sono arrivati i fondi statali) per i prossimi trent’anni, tutte le porzioni di costa distrutta dalla forza delle onde sono state ricostruite come prima, da Boccadasse a Rapallo, senza una riflessione seria, competente e innovativa.

La fretta rimane il mantra della politica populista che la equipara all’efficienza, d’altronde il “popolo” è completamente anestetizzato dalla propaganda elettorale continua del centrodestra.

Il tema ambientale, insieme alla riduzione del consumo del suolo, a fronte di un restauro dei centri storici e dei borghi (anche con demolizioni e ricostruzioni a parità di volumi edificati) apre la questione delle aree interne sollecitata da Fabrizio Barca.

Rispetto dell’ambiente non significa però essere conservatori reazionari, bensì saper coniugare l’esistente con il nuovo, soprattutto nel recupero dei centri storici o dei borghi interni.

Risulta necessario ripartire dal progetto che Giancarlo De Carlo ha fatto alla Colletta di Castelbianco a metà anni Novanta, dove restaurare significa progettare e non rifare il finto borgo ligure, come accade spesso, ignorando le stratificazioni storiche degli edifici.

Ma tutto ruota intorno all’ambiente: economia, cultura, lavoro, innovazione.

Proprio l’innovazione tecnologica deve essere sostenuta per limitare gli effetti del cambiamento climatico, tuttora sottovalutato, soprattutto a ponente. In questo senso è emblematico il caso della nuova Venezia ligure, Alassio, nel totale disinteresse della politica regionale. E’ necessario un grande patto tra cittadini, imprese e politica per salvare la regione, concentrandosi sulle competenze nei diversi ambiti disciplinari: dal mare ai musei. Ma l’innovazione si misura anche nel modo in cui si fa politica guardando a regioni virtuose come l’Emilia-Romagna. Nel 2018 la giunta Bonaccini ha approvato la legge 22 ottobre 2018 n.15 che “promuove la partecipazione attiva dei cittadini singoli e associati nonché di altri soggetti pubblici e privati attraverso  l’inclusione di tutti i soggetti nella elaborazione  delle politiche e delle decisioni  pubbliche”. Una occasione che consente  un confronto diretto tra le comunità  e la politica. Nel tempo la politica ci ha ossessionato con la stessa litania del “prima il programma e poi il candidato”, che andrebbe sostituita con “ insieme il candidato e il suo programma”.

Il candidato non può essere scisso dal programma ma nella “selezione” dovrebbe  prevalere una donna che al momento non appare all’orizzonte. Questo consentirebbe  alla regione di porsi in sintonia con i più avanzati stati nordeuropei. Occorre  dunque elaborare un progetto politico  per la Liguria al 2030 se non al 2050 coinvolgendo scienziati, architetti,  sociologi, antropologi, storici, economisti  che sappiano disegnare la nuova mappa di una regione perennemente in crisi.

* architetto ed editore di archphoto.it f Negli ultimi vent’anni la  Liguria è  stata ostaggio di una politica  miope, seguendo una retorica del consenso g</content></article>