<?xml version='1.0' encoding='utf-8'?>
<article><type>cartaceo</type><title>La svolta BlackRock: noi leader  della finanza sostenibile</title><subtitle /><author /><date>15/01/2020</date><content>MILANO — L’emergenza climatica ha ormai reso il “rischio climatico” il più temuto dei rischi finanziari. L’annuale lettera agli investitori di BlackRock, il maggiore gestore istituzionale  Usa con 7 mila miliardi di dollari investiti, sancisce il nuovo standard, in quello che sembra uno sforzo dei finanzieri di Wall Street di guardare maggiormente alla sostenibilità  degli affari (anche loro).

«Ogni governo, azienda e azionista  deve fronteggiare il cambiamento  climatico - ha scritto l’ad del colosso  Larry Fink ai clienti - in un futuro più vicino di quanto molti pensano avrà luogo una significativa riallocazione  del capitale», verso investimenti  rispettosi dei criteri “Esg” (ambiente, sociale, buon governo delle imprese). Per agevolare la transizione  e mitigarne costi e rischi, BlackRock intende diventare «il leader  globale degli investimenti sostenibili,  aumentandoli di oltre dieci volte nel prossimo decennio, dai 90 miliardi di dollari di oggi a oltre 1.000 miliardi». Il problema restano gli altri 6 mila miliardi, che fanno del fondo Usa il primo investitore mondiale nei produttori di carbone e di petrolio, o in altri ambiti che Esg non sono. Fattori che hanno portato gli attivisti di Extinction Rebellion a protestare a novembre davanti alla sede di BlackRock a Londra.

Ieri Fink si è impegnato, con la parte “attiva” delle sue gestioni, a uscire dalle aziende che hanno più del 25% dei ricavi dalla vendita di carbone termico. E ha poi avvertito le imprese partecipate dai suoi fondi  (quasi tutte le maggiori al mondo) che alle loro assemblee BlackRock voterà contro gli amministratori che «non svolgeranno progressi sufficienti  in materia di informativa sulla  sostenibilità e non predisporranno  linee guida e piani aziendali a essa  connessi», considerandoli «responsabili  ». La richiesta alle aziende  è di pubblicare un’informativa che individui i rischi di tipo Esg e di evidenziare rischi e costi di realizzazione  dell’accordo di Parigi per limitare  il riscaldamento globale sotto i 2 gradi. Già nel 2018-2019 il gestore Usa si è fatto sentire con 256 aziende  quotate su rischi e opportunità legati  a temi ambientali e ha sostenuto  10 proposte Esg di altri soci.

«Questa lettera è un segnale positivo  - commenta Ugo Biggeri, presidente  di Etica Sgr, gestore di 4,5 miliardi  di euro tutti allineati ai criteri Esg (e da vent’anni fuori dai fossili) - . Certo l’approccio è da finanziere che prova a scansare un nuovo rischio,  e forse potevano fare di più sugli  impegni. Ma se BlackRock dice che bisogna fare una finanza etica per salvare il clima ha impatti diversi  da noi». In Italia da un paio d’anni ogni gestore ha messo sul banco almeno  un fondo “etico”: anche solo per stare al passo coi tempi. Mentre sul fronte imprese «emerge una diversa  maturità nel rendicontare i temi  Esg nelle aziende a larga capitalizzazione,  con focus al business di riferimento e coinvolgimento costante  degli stakeholder», dice Fabio  Bianconi, consulente di Morrow Sodali che nel 2019 ha sondato i gestori  di 33 mila miliardi di dollari trovando  che un 85% mette il riscal damento  globale tra «le priorità nelle fasi di ingaggio» delle imprese.

©RIPRODUZIONE RISERVATA

Larry Fink È il numero uno del colosso americano del risparmio gestito BlackRock</content></article>