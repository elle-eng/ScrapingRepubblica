<?xml version='1.0' encoding='utf-8'?>
<article><type>digitale</type><title>Regionali in Emilia-Romagna, Bonaccini raccoglie fondi con la piattaforma Progressive Acts</title><subtitle /><author>
			
				di MONICA RUBINO
			
		</author><date>10 Gennaio 2020</date><content>
        Oltre 20.000 euro in 7 giorni. È il risultato, ancora parziale, della campagna di crowdfunding lanciata dal candidato dem alla presidenza dell'Emilia-Romagna Stefano Bonaccini sulla piattaforma Progressive Acts.

Le donazioni variano da 2 a 500 euro, con una gran maggioranza di donazioni da 5 e 10 euro. Sul suo sito, Bonaccini indica gli scopi per cui verranno utilizzati i fondi raccolti: realizzazione di materiali, allestimento di banchetti informativi, promozione su web e organizzazione di iniziative. E ovviamente al termine della campagna elettorale dovrà rendicontare ogni euro speso.

La piattaforma è gestita da un'associazione senza scopo di lucro registrata in Belgio ed è stata lanciata agli inizi del 2019 per favorire la raccolta di micro-donazioni dei candidati progressisti alle elezioni europee. Attiva in vari paesi europei, è decollata in Italia proprio grazie alla campagna di Bonaccini, che ha scelto di puntare sul supporto diretto della sua comunità. E già arrivano richieste da parte di candidati di altre Regioni che andranno alle urne in primavera, come Toscana e Liguria.

"L'idea che c'è dietro - ci spiega il fondatore di Progressive Acts David Rinaldi - è quella di rendere trasparente il finanziamento delle campagne elettorali. E poi ridare lustro alla politica attraverso i candidati 'buoni', ovvero quelli più meritevoli della fiducia dei propri elettori". Come a dire che non tutti i candidati sono adatti al crowdfounding. Chi decide di servirsi di Progressiveacts.eu, infatti, deve sottoscrivere una serie di valori come "la difesa dei diritti umani, sociali e civili - continua Rinaldi - la lotta al cambiamento climatico e il sostegno allo sviluppo sostenibile, un modello di società tollerante e inclusivo, l'Europa come soluzione e non come problema". Insomma, benché la piattaforma sia aperta a tutti, magari un politico sovranista potrebbe avere qualche difficoltà a identificarsi in tali principi.

Non a caso la campagna di Bonaccini è stata attaccata dalla sfidante leghista Lucia Borgonzoni. Il governatore uscente ha replicato su Facebook: "C'è chi chiede un contributo volontario per finanziare in modo trasparente la propria campagna elettorale. E c'è chi invece si finanzia in modo illecito sottraendo 49 milioni di euro agli italiani. Anche in questo siamo molto diversi, fa bene la mia avversaria a sottolinearlo". Sempre sui social, inoltre, Bonaccini ringrazia chi lo ha sostenuto e sottolinea: "Per vincere questa sfida abbiamo bisogno di tutti. Con soli cinque euro anche tu puoi fare la differenza".

"Una delle novità che la piattaforma Progressive Acts consente - conclude il suo fondatore Rinaldi - è che non c'è bisogno di aspettare la data delle elezioni per esprimere la propria preferenza e soprattutto non c'è bisogno di essere in Emilia-Romagna per aiutare la Regione a rimanere più rossa possibile".

 
    </content></article>