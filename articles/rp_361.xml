<?xml version='1.0' encoding='utf-8'?>
<article><type>cartaceo</type><title>Bisogna ripensare il futuro dell’aeroporto</title><subtitle /><author /><date>28/02/2020</date><content>di Simone Siliani → segue dalla prima

La riproposizione della procedura di Via, bocciata da Tar e Consiglio di Stato, dipende dall’Aviazione Civile. Sbaglia Renzi: la normativa esistente  all’epoca dell’avvio della procedura  è stata modificata nel 2017 e il proponente  può avviare un procedimento  autorizzatorio che prevede già dei tempi perentori per la sua conclusione. Ma il Tar ha annullato anche quella parte del Pit regionale contenente la pista. Quindi la Vas riferita  al Pit per la pista deve essere rifatta.  Una parte sostanziale, non procedurale,  dell’opera che è nelle mani  della Regione, ma che non potrà partire prima di settembre e non durerà  meno di 1-1,5 anni.

Tutto insieme, senza ricorsi e ritardi,  2,5-3 anni per avere l’opera autorizzata;  per realizzarla (fra gara, lavori  e collaudo) altri 2-3 anni. Dunque, almeno 5-6 anni per il primo atterraggio.  Nel frattempo il mondo attorno  al trasporto aereo cambia e quest’opera  potrebbe risultare già obsoleta.  Il trasporto aereo, con l’aumento  del numero di voli delle compagnie  low cost è un problema molto serio per il clima, per tenere l’aumento  della temperatura media terrestre  entro gli 1,5° rispetto ai livelli preindustriali. Più voli, più emissioni.  Tra il 2005 e il 2017 quelle di CO2 sono cresciute del 16%, e l’ossido di azoto del 25%, (European Aviation Environmental Report). Il contributo  complessivo del trasporto aereo è stimato nel 4,9% del riscaldamento globale. Il settore emette da 14 a 20 volte la CO2 del treno. Ciò nonostante  il cherosene per gli aerei continua a non essere tassato per la Convenzione  di Chicago, che vieta di tassare  il contenuto dei serbatoi all’arrivo.  Ciò consente di tenere bassi i prezzi dei biglietti. Ma quanto potrà continuare? Se si intende fare sul serio  sul cambiamento climatico finirà il paradiso fiscale del cherosene oppure  si dovrà incentivare fiscalmente  mezzi meno inquinanti. Questo cambierà lo scenario su cui poggiava  il presupposto della nuova pista.

Allora, non sarebbe più lungimirante  cogliere questa occasione per ripensare l’intero sistema di trasporto  integrato, coinvolgendo la strategia  aeroportuale (siamo sicuri che con Bologna debba esserci un rapporto  concorrenziale e non invece di collaborazione?) in quello economico  più generale? Fermiamoci a riflettere  su quello che potrebbe essere  lo sviluppo di Firenze, passando da una monocultura legata al turismo  ad una più orientata ad un mix produttivo e trasportistico.

L’autore è portavoce di 2020 a Sinistra</content></article>