<?xml version='1.0' encoding='utf-8'?>
<article><type>digitale</type><title>Alla scoperta delle torri d'acqua, fonte di vita per 1,9 miliardi di persone</title><subtitle /><author>
			
				di GIACOMO TALIGNANI
			
		</author><date>07 Febbraio 2020</date><content>
        In cima si offre, a valle si chiede. Questo concetto, che va avanti da secoli, è alla base della vita di almeno 2 miliardi di persone del mondo, più o meno il 25% di tutta l'umanità. Chi offre sono le montagne, i ghiacciai, le zone umide, le riserve ad alta quota, le "torri d'acqua" che governano il mondo: magazzini naturali da cui proviene l'acqua necessaria per bere, irrigare, coltivare, alimentare, vivere. Chi chiede, naturalmente, siamo noi e la natura. 

Purtroppo però, complici proprio le azioni umane e la crisi climatica, questo rapporto domanda-offerta sta mutando nel tempo: le 78 torri d'acqua più importanti del mondo non hanno abbastanza da offrire rispetto alla nostra richiesta. Ecco perché, se si vuole garantire il futuro di circa 1,9 miliardi di persone, dobbiamo fare di tutto per preservare queste preziosissime riserve. 
 

A raccontarci le condizioni attuali dei magazzini d'acqua globali è un prezioso studio che ha coinvolto, grazie al supporto di Rolex Perpetual Planet in collaborazione con National Geographic, ben 32 scienziati internazionali capaci di affrontare perfino spedizioni sul tetto del mondo per esaminare sia il concetto di "offerta" che di "domanda" relativo alle torri d'acqua. 
 

La ricerca, pubblicata su Nature da un team guidato dagli olandesi Walter Immerzeel e Arthur Lutz della facoltà di geoscienze dell’università di Utrecht e di FutureWater, ha analizzato le condizioni di 78 sistemi idrici dipendenti da ghiacciai e montagne del Pianeta, classificandoli in base alla loro importanza per le comunità a valle ed esaminando il loro grado di vulnerabilità. 
 

Spesso, anche da noi in Italia, non ci rendiamo conto dell'importanza dei ghiacciai nell'alimentare i fiumi che ci permettono, grazie alla loro acqua, di vivere. Ad esempio il nostro "Grande fiume", il Po, serve ben 21 milioni di persone fra Francia, Italia e Svizzera. Immaginatevi i lunghi fiumi asiatici, come l'Indo, quante persone possono "condizionare": perfino 235 milioni in diversi Paesi confinanti.
 

L'acqua arriva a questi fiumi da "sistemi, noti come torri d’acqua montane, che immagazzinano e trasportano acqua attraverso ghiacciai, accumuli di neve, laghi e torrenti, fornendo così preziose risorse idriche a circa un quarto della popolazione mondiale", precisano i ricercatori. 
 

Adesso però "a causa delle minacce dei cambiamenti climatici, della crescita della popolazione, della cattiva gestione delle risorse idriche e di altri fattori geopolitici", queste torri sono "ad alto rischio ed è essenziale sviluppare politiche e strategie internazionali di adattamento specifiche per la montagna e ai cambiamenti climatici per salvaguardare sia gli ecosistemi che le persone a valle" affermano gli scienziati. 
 

La catena montuosa dell'Himalaya  compone ad esempio il sistema idrico dell'Indo, fondamentale per Cina, India, Afghanistan, Pakistan ed altre zone. Questa "torre"  è oggi secondo gli scienziati una delle più importanti ma anche delle più vulnerabili: 
 

la zona, già stressata dalle richieste di acqua potabile, per l'irrigazione e l'industria, adesso - come accertato anche in un'altra spedizione Rolex dove è stato istallato un rilevatore meteo sul tetto del mondo - è sempre più piegata dalla crisi climatica che sconvolge i modelli di precipitazioni e porta i ghiacciai a ritirarsi. 
 

La mappa delle torri d'acqua

Così lo stock di acqua nell'Himalaya sta drammaticamente diminuendo. Se in varie zone dell'Asia la situazione delle torri d'acqua è estremamente preoccupante, dei cali si annotano anche in altre aree del mondo, dove sono disseminate le 78 torri d'acqua, dalle Ande alle Alpi, fondamentali per la vita. In Asia ci sono quelle dell'Indo, Tarim, Amu Darya, Syr Darya, Gange-Brahmaputra; in Europa di Rodano, Po, Reno, Costa settentrionale del Mar Nero, Costa del Mar; in Nord America di Fraser, Columbia e Stati Uniti nord-occidentali, Costa del Pacifico e dell’Artico, Saskatchewan-Nelson, Nord America-Colorado mentre in Sud America riguardano soprattutto il Cile meridionale e settentrionale, Argentina meridionale, Negro e regione di La Puna.
 
Per Bethan Davies, University of London, "quando parliamo del cambiamento climatico e della perdita di ghiaccio, gran parte della narrazione è  troppo incentrata sull'innalzamento del livello del mare. Nei prossimi 100 anni però, i cambiamenti climatici influenzeranno l’acqua potabile per le persone, l’acqua per l’energia, per l’agricoltura e, in queste torri, stiamo parlando dell’offerta per oltre il 20% della popolazione mondiale. Dobbiamo adottare urgenti strategie di mitigazione o dovremo affrontare gravi carenze idriche", sottolinea lo scienziato.
 

La crisi dell'acqua, avvertono inoltre i ricercatori, potrebbe innescare anche tensioni geopolitiche in diverse aree, soprattutto dove i fiumi attraversano diversi confini nazionali, per esempio in Asia, continente fra i più soggetti alla siccità e dove popolazione e richiesta di acqua sono in crescita parallela e costante.
 

Nonostante gli allarmi e i sempre più complessi equilibri fra domanda e offerta d'acqua, non tutto è però perduto. Mentre è necessario lavorare per contenere l'emissioni e l'avanzata del riscaldamento globale, gli scienziati suggeriscono inoltre di trovare soluzioni differenti e creative - soprattutto a livello locale - per l'accumulo di acqua.
 

Per esempio in Ladakh e sull'Himalaya si potrebbero sviluppare più sistemi come la stupa di ghiaccio, che permette di preservare acqua anche nelle stagioni secche. Oppure, in Perù riattivare antichi sistemi idrici in grado di raccogliere acqua in canali e serbatoi. E' una sfida locale e globale a cui ogni essere umano dovrebbe iniziare a pensare: l'acqua è la nostra risorsa più importante, difenderla dovrebbe essere una missione condivisa da tutti.

    </content></article>