<?xml version='1.0' encoding='utf-8'?>
<article><type>cartaceo</type><title>Erg cresce con le rinnovabili per il secondo anno nelle "top 50"</title><subtitle /><author /><date>26/01/2020</date><content>Raddoppiano le "A" e cresce il business.  Msci, una delle principali società  di ricerca sulle performance aziendali calcolate sulla base di fattori  ambientali, sociali e di governance,  ha infatti promosso nei giorni scorsi il gruppo genovese il rating "AA", dal precedente "A" assegnato  nel 2018. Con il suo trentacinquesimo  posto, inoltre, Erg si conferma per il secondo anno consecutivo  fra le Top 50 aziende al mondo nel " Corporate Knights Global 100 Most Sustainable Corporations  in the World Index", e mantiene il rating " B" di Cdp- Climate  Change.

La doppia " A" assegnata a Erg da Msci, spiega una nota del gruppo,  « è principalmente attribuibile alla crescita nel settore delle energie  rinnovabili che ha portato l’azienda  a diventare uno dei primi dieci operatori privati europei del settore Fer con più di 3 Gw di capacità  installata, e all’impegno a ridurre  entro il 2022 il carbon index della propria produzione del 15% rispetto al 2018».

Oltre a questo riconoscimento, Erg aggiunge la conferma nelle Top 50 mondiali secondo la graduatoria  redatta dalla società canadese  Corporate Knights. Nella classifica,  condotta su 7.395 aziende quotate con fatturato superiore a 1 miliardo di dollari, Erg è per il secondo  anno consecutivo fra le Top 50. Nel dettaglio, il rating analizza preliminarmente quattro parametri  (reporting di sostenibilità, salute  finanziaria, tipologia di prodotti venduti e sanzioni finanziarie ricevute)  e, successivamente, altri 21 parametri, specifici per ciascuna industry, relativi alla gestione delle  risorse naturali, del personale, i ricavi clean e la performance dei fornitori.

L’analisi, giunta alla sua sedicesima  edizione, dimostra inoltre che « le aziende più sostenibili tendono  ad avere una vita più lunga ed offrono prestazioni migliori agli investitori rispetto alle società omologhe ».

Infine, il rating Cdp- Climate Change, promosso da Carbon Disclosure  Project, che valuta le informazioni  e i dati, sia quantitativi che qualitativi, sulle strategie adottate  nella lotta al " climate change",  ha confermato a Erg il rating B.

« Le valutazioni ricevute — commenta  l’ad Luca Bettonte — sono il riconoscimento del nostro impegno  nel perseguire gli obiettivi definiti  nel Piano Industriale, con particolare riferimento alla lotta al cambiamento climatico. Premiano,  inoltre, la validità della nostra strategia che da sempre considera la sostenibilità un fattore chiave per la creazione di valore del gruppo ».

— (n.b.)

© RIPRODUZIONE RISERVATA

k Ad Luca Bettonte</content></article>