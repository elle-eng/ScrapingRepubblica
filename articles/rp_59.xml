<?xml version='1.0' encoding='utf-8'?>
<article><type>cartaceo</type><title>Giù le mani da Greta</title><subtitle /><author /><date>10/01/2020</date><content>La ragione principale  per cui Greta  Thunberg suscita  tanta ostilità non è  in quello che dice,  ma in quello che  fa. Nel suo modo semplice e tenace, attraversando l’Atlantico in barca a vela o arrivando  a Madrid da Lisbona dopo un viaggio lento e scomodo quasi quanto una traversata per mare, Greta Thunberg ci butta in faccia, letteralmente, il nostro grado di responsabilità  personale di fronte alla  grande crisi climatica che è già in corso, e ci dà l’esempio di un attivismo  fatto al tempo stesso di attività  politica e di cambiamenti concreti  nella nostra vita quotidiana. Le parole non costano nulla. Le cause nobili sono più sopportabili quando richiedono solo la firma di un manifesto, o una dichiarazione pubblica. Le persone della mia generazione  si sono educate politicamente  in un mondo di luminose astrazioni che non avevano bisogno  di essere tradotte in qualcosa di concreto nella nostra vita quotidiana.  Uno diceva che era qualcosa  e questo bastava ad esserlo istantaneamente.  L’insopportabile arroganza  politica e morale di tanti presuntuosi  di allora avrebbe dovuto vaccinarci contro quel tipo di eroismi  progressisti fatti solo di nuvole di parole destinate ad avvolgere comportamenti spesso canaglieschi.  Abbiamo conosciuto combattenti  incorruttibili che si arrabbiavano  se non li si ospitava in alberghi  di lusso e santoni dell’integrità dalle mani così lunghe che le segretarie  sparivano nei gabinetti non appena li vedevano entrare negli uffici. Conosciamo anche attivisti contro il riscaldamento globale che si recano ai vertici internazionali  su aerei privati.

Quello che Greta Thunberg ci dice,  che la si voglia ascoltare o meno,  è che per fermare nei limiti del possibile questo grande disastro che sarà sempre più veloce nei prossimi anni, non solo dovremo affermare alcune idee, ma dovremo  cambiare il nostro stile di vita. Le nobili cause acquistano un gran lustro quando sono molto astratte. Assomigliano alla “filantropia telescopica”  praticata da una donna pia e virtuosa in un romanzo di Dickens:  era telescopica perché mirava  alla salvezza delle anime dei poveri  pagani delle colonie d’Africa, ma rimaneva cieca di fronte alla povertà  che aveva davanti non appena  usciva per le strade della sua città,  e i suoi buoni sentimenti verso quei primitivi così lontani giustificavano  la sua crudeltà nei confronti  di coloro che lavoravano per lei in casa sua.

Nell’atteggiamento di Greta, nelle  sue dichiarazioni chiare e urgenti,  c’è qualcosa di quello spirito radicale  del Nuovo Testamento, quando San Paolo dice che la fede senza le opere è una fede morta, o quando Cristo dà una risposta secca  al giovane ricco che gli chiede che cosa deve fare per seguirlo: «Vendi tutto quello che hai e dallo ai poveri». Bisogna fare qualcosa e bisogna cominciare a farlo subito. Sperperare in inutili capricci e lussi  consumistici i beni elementari che rendono possibile la vita umana  sulla terra è irrazionale e indecente.  E, senza il minimo dubbio, i cambiamenti più radicali non saranno  quelli che facciamo volontariamente,  ma quelli che ci saranno imposti per forza dalle circostanze.

Uso il futuro ma è solo per inerzia  grammaticale. I grandi incendi in California e in Australia hanno già cambiato per forza e per sempre  la vita di centinaia di migliaia di persone. È l’estensione del deserto  del Sahara a sud il motivo per cui tanti uomini e donne, che non riescono più a nutrirsi con l’agricoltura  e l’allevamento, migrano verso  le già sovraffollate capitali africane  e affrontano il rischio di attraversare  il Mediterraneo sui gommoni  e di scavalcare le recinzioni al confine di Ceuta e di Melilla. Un’ulteriore infamia è che sono i più poveri e innocenti a pagare già ora le conseguenze dell’inquinamento  che noi privilegiati provochiamo.

In Spagna, è ancora accettato il sarcasmo su chi lancia l’allarme sul cambiamento climatico. Media non sospetti di radicalismo o di idealismo come il Financial Times o The Economist dedicano sempre più spazio alle informazioni su questo  tema e ai dibattiti sulle possibilità  di frenarlo, o almeno di trovare dei rimedi contro i suoi effetti più gravi. Il moltiplicarsi di notizie inquietanti  può provocare indifferenza,  o una sorta di rassegnazione  apocalittica, il che, in fondo, è molto comodo, perché giustifica l’inerzia.  Il saggista Paul Kingsnorth, che si definisce un “ambientalista in riabilitazione”, ha annunciato quasi con gioia che non si può tornare  indietro dalla catastrofe climatica  e che l’apocalisse arriverà. Le profezie della fine del mondo sono  compatibili con la simpatia per personaggi tossici come Boris Johnson, e per politiche distruttive  e demagogiche come quelle portate  avanti senza scrupoli dallo stesso Johnson e dal suo maestro Donald Trump. Per tutti loro, Greta  Thunberg è un oggetto di derisione,  perché è anche un esempio di dissenso radicale contro l’inevitabilità  del mondo in cui tutti loro e i loro sponsor e beneficiari aspirano  a godere sempre più di un accumulo  di potere e di ricchezza come non era mai esistito prima. Da una parte, investono fortune colossali nel propagare il negazionismo del cambiamento climatico; dall’altra, proclamano, allo stesso tempo, che è inevitabile: in entrambi i casi la risposta è che non c’è bisogno di fare nulla, e nulla può essere fatto. È un fatalismo simile a quello che ha decretato, negli ultimi quarant’anni,  che non c’erano altre politiche  possibili se non quelle del capitalismo liberato da ogni tipo di regolamentazione e responsabilità sociale, ambientale o politica.

Ma Greta è ancora lì, con il suo impermeabile, con il suo viso rotondo  e il suo gesto di rabbia più infantile  che adolescenziale, con la sua ammirevole sobrietà in mezzo al circo montato dai media a sue spese ovunque vada. Quello che ci dice è che l’estrema limitatezza dell’azione individuale non è una scusa per non esercitarla, ma un motivo di più: proprio perché c’è poco che una persona isolata possa  fare, è necessario che coloro che condividono un ideale di buon senso  e di giustizia si uniscano in una grande “cospirazione” che sarà tanto  più efficace quanto più si allargherà,  fino a trasformare la rarità o la stravaganza dell’attivismo solitario  in una grande ondata che cambia  il mondo, e in cui ognuno, pur unendosi a tutti gli altri, continua a farsi carico dei suoi ineludibili compiti  personali, della responsabilità che spetta a ognuno di noi perché nessun altro può assolverla. L’uguaglianza  tra uomini e donne si comincia a ottenere solo quando è imposta dalla legge: ma le leggi non potrebbero esistere, né avrebbero  una vera forza, se non fossero sostenute da un gran numero di comportamenti individuali. A un sistema  economico predatorio che avvelena la terra, l’aria e il mare e rende schiavi gli esseri umani si impedirà  di distruggere il mondo solo  se diventerà universale la ribellione  solitaria di Greta Thunberg.

L’autore, spagnolo, ha scritto tra gli altri Il vento della luna uscito in Italia da 66thand2nd.

© EL PAIS/LENA, Leading  European Newspaper Alliance  (Traduzione di Luis E. Moriones)

©RIPRODUZIONE RISERVATA</content></article>