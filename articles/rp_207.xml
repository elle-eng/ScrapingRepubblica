<?xml version='1.0' encoding='utf-8'?>
<article><type>cartaceo</type><title>L’ITALIA HA BISOGNO DI UN PATTO TRA GIOVANI E ANZIANI</title><subtitle /><author /><date>03/02/2020</date><content>È anche più grave di quella  prodotta dal cambiamento  climatico. L’erosione  demografica, ovvero il progressivo invecchiamento della popolazione, è oggi il fattore che più di altri spiega la perdurante anemia della crescita economica mondiale. E, se non ben compresa e governata, rischia di minarne ulteriormente le prospettive. Specie in Europa, anche per questo da considerarsi davvero il "Vecchio Continente". Soprattutto in Italia, dove la quota degli ultrasessantacinquenni sul totale della popolazione è salita dal 13 per cento del 1978 al 23 per cento del 2018. E salirà di altri dieci punti nell’arco dei prossimi venti anni, raddoppiando la velocità di invecchiamento sperimentata negli otto lustri precedenti.

Solitamente, nell’approccio alla questione demografica si privilegia l’asse interpretativo dei "nativi-immigrati", con il dibattito pro o contro nuovi afflussi. Sottostante a questo approccio c’è implicita l’ipotesi che l’immigrazione possa da sola, o comunque in misura maggioritaria, contribuire alla soluzione del problema. Purtroppo non è così. Come indica un ampio panorama di autorevoli studi e di ragionevoli proiezioni, al punto al quale siamo arrivati le migrazioni non basteranno a rimettere in equilibrio il sistema.

Anche perché, al netto dell’Africa sub-sahariana e dell’India, nel 2050 i Paesi a crescita demografica negativa saliranno a 71 nel Mondo di cui ben 27 in Europa. Guardando al 2100, secondo le proiezioni Eurostat "Europop18", in Italia la popolazione dovrebbe scendere dagli attuali 60 milioni a 45 milioni nello scenario base e a 30 milioni nell’ipotesi di "no migration".

In entrambi i casi l’orizzonte è quello di un drastico ridimensionamento degli spazi della crescita macroeconomica come pure del benessere individuale.

Provare a venire fuori dal rompicapo demografico non è semplice. Un punto di partenza, specie per un Paese come il nostro, dovrebbe essere spostare l’attenzione su un diverso asse interpretativo: quello "giovani– anziani". Sulla tacita cooperazione tra le generazioni si è fondato lo sviluppo dell’Italia uscita dal secondo conflitto mondiale. Lo indicano i valori del cosiddetto "demographic dividend", il dividendo demografico che gli esperti calcolano facendo la differenza tra la crescita della popolazione in età da lavoro e la crescita della popolazione nel suo complesso. Ceteris paribus, più forte è l’apporto delle nuove generazioni, più vivo e vitale è lo sviluppo. Questo dividendo demografico in Italia è rimasto positivo fino agli inizi degli anni 90, quando il numero dei nati vivi è sceso al di sotto di quello dei decessi. Risollevare sopra lo zero il dividendo ora negativo appare alquanto difficile, se non impossibile. Viceversa, quello che si potrebbe proporre in maniera più organica è ricucire un dialogo cooperativo tra le generazioni. Come dire, evitare che al dividendo negativo si sommi un "demographic divide", un cuneo del rancore e della improduttività che allontani ancora di più le sorti dei giovani e degli anziani.

A monte e valle delle utili misure pro-natalità andrebbe aggiunta una filiera di interventi capaci di aumentare una sostenibile occupabilità dei giovani e di rendere maggiormente produttivo l’apporto delle generazioni anziane, anche nella fase successiva al pensionamento dal lavoro. Occorre ridurre quella "sindrome del ritardo" che da decenni rappresenta la vera palla al piede che affossa lo sviluppo e la produttività in Italia. Sul fronte demografico questo vuol dire ridurre significativamente l’età alla quale una giovane coppia raggiunge l’autonomia economica: età che in Italia è stimata intorno ai 35 anni. A creare le condizioni di una ripresa della natalità serve un lavoro giovanile maggiormente precoce e meno precario. All’altro capo del ragionamento andrebbe rivisto lo stigma di insostenibilità dato a misure che consentono un pensionamento degli "anziani" ad età meno avanzate.

Questo contribuirebbe ad alimentare il bacino della cosiddetta "silver economy". La Commissione europea stima che i consumi degli ultracinquantenni entro il 2025 arriveranno ad ammontare a 6.400 miliardi di euro essendo responsabili del 40 per cento dei lavori creati.

Senza dimenticare che già oggi in Italia, oltre la metà del patrimonio dei fondi comuni è in mano a investitori ultra-sessantenni. O che, trainato dall’attenzione per la salute delle generazioni mature, nel decennio 2008-2018 il "turnover" del settore farmaceutico è cresciuto in Italia del 41 per cento contro un calo di tre punti del totale della manifattura.

Occorre un patto tra giovani e anziani, tra "green" e "silver economy".

Pur complicata e subdola, l’erosione demografica può essere contenuta.

In cima alla lista delle priorità per l’Italia ci sono le disparità di genere.

Perché avere occupate solo un terzo delle giovani donne in età compresa tra i 18 e i 29 anni è un costo insostenibile per l’Italia. Anche di fronte alla sfida della demografia.

* Direttore Servizio Studi Bnl

©RIPRODUZIONE RISERVATA</content></article>