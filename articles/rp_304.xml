<?xml version='1.0' encoding='utf-8'?>
<article><type>cartaceo</type><title>Esperienza Insegna esperimenti in viale delle Scienze</title><subtitle /><author /><date>18/02/2020</date><content>Perché ad un buon prestigiatore serve la matematica? E in che modo le mangrovie possono salvare il pianeta dal riscaldamento globale? Sono solo alcune delle domande a cui sarà possibile trovare risposta partecipando a Esperienza inSegna 2020, organizzata dall’Associazione PalermoScienza, nella cittadella universitaria di viale delle Scienze. Alle 10 l’inaugurazione al Polididattico (Edificio 19). Poi, via, di corsa, a scoprire i 109 espositori disseminati tra gli spazi dell’Università. Il tema scelto per la rassegna di quest’anno è il cambiamento climatico. «Coglie la sfida che la nuova generazione ha lanciato all’umanità», dice il presidente dell’associazione PalermoScienza, Carmelo Arena.

Un’edizione che coinvolge 70 scuole, 6 dipartimenti, 3 enti di ricerca, 4 musei, 750 studenti.

Attesissimi gli incontri con la docente di statistica dell’Università italiana della Svizzera, relatrice — prestigiatrice, Antonietta Mira, che metterà in scena giochi di magia basati su principi matematici (doppio appuntamento oggi, alle 11, al’edificio 19 di viale delle Scienze e a Palazzo Steri alle 18). Da segnalare il dibattito organizzato dall’Agenzia spaziale europea sabato 22 febbraio alle 10, condotto da Fabio Favata, che condividerà con i partecipanti un’analisi sul futuro del pianeta e dell’umanità.

Tante le visite ai musei tematici, dal Museo Storico dei Motori e dei Meccanismi al Museo Zoologico Doderlein, per rivivere le atmosfere in cui operavano gli studiosi dell’800. Ingresso 3 euro, fino al 23 febbraio. — g. lo po.</content></article>