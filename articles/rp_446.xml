<?xml version='1.0' encoding='utf-8'?>
<article><type>digitale</type><title>Myanmar, il clima cambia: la battaglia dei contadini per gli scarsi raccolti e le resistenze delle banche  </title><subtitle /><author>
			
				di EMANUELE GIORDANA
			
		</author><date>21 Marzo 2020</date><content>
        TWIN PHYU YOE (Myanmar) - U Aung Toe, nel villaggio di Twin Phyu Yoe nella regione centrale  di Magway, l’effetto serra lo conosce bene. Vive in un’area del Myanmar chiamata la “zona secca” e non c’è termine più appropriato quando si attraversano distese di campi ricoperti di una sabbia fine, dove far crescere le piante è una vera impresa. “Negli ultimi cinque, dieci anni le cose – dice - sono peggiorate: almeno prima c’era un ciclo di piogge abbastanza stabile. Iniziava ad aprile, un anno bene, un anno peggio. Ma adesso… ad aprile non piove più”.  

Un'area tra le più esposte al cambiamento climatico. I campi del Magway producono arachidi, fagioli e un sesamo molto richiesto soprattutto dal mercato indiano e cinese. La terra, che ora viene preparata per la semina, è punteggiata da palma da olio e da qualche rada pianta di mango di una qualità non commerciabile. Gli scarsissimi pali della luce, la cisterna per l’acqua piovana e una fila di donne con secchi attaccati al bilanciere che vengono dall’unico pozzo comune della zona, la dicono lunga su come si vive qui. C’è anche qualche vacca, maiali, polli. E buoi, per lavorare un terreno ostile come si fa da secoli in una delle aree del Myanmar più esposte al cambiamento climatico.

Proprietari senza documenti di prorietà. Tutto ciò per far magari un solo raccolto anziché due o perderlo se il regime di piogge fa brutti scherzi. In più c’è un problema comune a gran parte dell’Asia: “Molti contadini – spiega U Aung Toe – non hanno carte che dimostrino la proprietà della terra”. Ciò in sostanza, spiega Ko Mio Min Aung – un esperto di agraria e sistemi idrici - “significa per loro non avere accesso al credito perché non c’è alcuna garanzia”. Se non piove o piove troppo nel momento sbagliato, si rischia ad esempio di non avere abbastanza semente per l’anno successivo.

Il progetto di Cesvi. Ko Mio lavora ormai da oltre un decennio col Cesvi, l'Ong di Bergamo che è presente in Myanmar dal 2001. Poiché i finanziamenti in Cooperazione sono un po’ come le piogge – vanno e vengono secondo i capricci dei governi – è stato lui a mantenere il presidio in questi anni anche quando i soldi non c’erano. Adesso però sul piatto ci sono due milioni di euro della Cooperazione italiana per un progetto di tre anni. Prima di farcelo spiegare andiamo con Ko Mio a incontrare U Lin Myat, il direttore del Dipartimento regionale di agricoltura del Magway.

Contadini ostaggi del mercato e dei mediatori. E’ un signore con un sorriso aperto e una discreta eleganza. Parla poco ma non ha reticenze: “I nostri prodotti interessano anche il mercato internazionale: Cina e India in primis ma anche altri Paesi asiatici. Vendere all’estero però non è facile: costo della logistica, intermediari e soprattutto standard di garanzia”. Tutto ciò abbassa i profitti e rende i contadini ostaggio oltreché del mercato, dei suoi intermediari. “Il costo di produzione qui è ancora troppo elevato così come i materiali che importiamo. Infine c’è l’impatto climatico che ha aggravato la situazione. Se piove poco i risultati sono scarsi e se piove troppo, nel momento sbagliato, il raccolto si ammala per problemi legati allo stoccaggio e alla diffusione di malattie fungine”.

Le resistenze delle banche. U Lin Myat è di quelli che credono nella Cooperazione internazionale. “Facciamo di tutto per favorire investimenti, tecnologia, pratiche per alzare gli standard di quantità e qualità”. Conferma il problema dei certificati di proprietà: “Oltre un terzo dei contadini non li ha”. E la banca a loro non dà prestiti. “La proposta di Cesvi – spiega Ko Mio – è orientata dalla condizione dei contadini in una zona del Paese dove  – secondo la Banca Mondiale – vive oltre il 63% della popolazione birmana più povera. E dove l’83% dei residenti dipende da un'agricoltura caratterizzata da bassa redditività, scarsa diversificazione, dipendenza dal credito, vendite individuali. D’accordo col Dipartimento, nell'arco di tre anni,  vogliamo lavorare  sulla qualità delle sementi, sulle tecniche agricole e sull’accesso al credito. Vorremmo aiutare a superare il gap tra mercato e singolo contadino e rafforzare le capacità tecniche del Dipartimento. Ma forse la parte del credito è quella più sostanziale”.

Finanziamenti ai "non bancabili". Andrea Ricci, l’unico italiano che segue il progetto in loco, la spiega così: “Lavoriamo con NAG, una Ong locale e con AMS, un’Associazione italiana di microfinanza. Stiamo cercando di garantire l’accesso al credito anche a chi, fra gli attuali 4.500 contadini dell’area del progetto, non è “bancabile”. Lo faremo con un fondo di garanzia per coprire il rischio di credito di piccoli produttori e piccole imprese. Ma per far questo bisogna non solo lavorare con l’autorità locale ma anche con le banche e fare in modo che il fondo abbia sostenibilità nel tempo e che possa aiutare anche altri contadini fuori da questa zone, oltre la durata temporale del progetto”. Il tasso di rientro del debito da parte dei contadini in realtà è molto alto ma le banche nicchiano. “Il fondo farà da garante. E credito significa poter acquistare sementi di qualità, utilizzare nuove tecniche che richiedono magari piccoli investimenti, creare le condizione per non vendere più da soli, ostaggio del mercato”. Una scommessa difficile ma che non sembra impossibile. Non potrà eliminare il climate change ma almeno mitigarlo.  
 
    </content></article>