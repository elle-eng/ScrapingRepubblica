<?xml version='1.0' encoding='utf-8'?>
<article><type>cartaceo</type><title>"Il formaggio da Oscar grazie alle mille virtù  del latte d’asina"</title><subtitle /><author /><date>18/01/2020</date><content>di Simone Mosca A Cleopatra per i bagni in latte d’asina  serviva una stalla da settecento somare. Poppea, moglie di Nerone, aveva la stessa abitudine dell’egiziana  in fatto di detergenti e non si muoveva da Roma se non era certa che al seguito avrebbe avuto la propria  mandria personale. Leonardo Belotti, 23enne, privo di privilegi imperiali  ma ricco della proverbiale disposizione  orobica al lavoro, di asine  se ne è fatte bastare 30 per mettere  a punto il formaggio a base di latte  di ciuco che gli è valso ieri uno dei sei Oscar Green. Riconoscimento con cui ogni anno dal 2005 Coldiretti  premia il talento di giovani imprenditori  dell’agricoltura, il suo formaggio,  l’Arlecchino, realizzato facendo  cagliare insieme oltre al latte d’asina quelli ovino e bovino, gli è valso il primo posto nella categoria Campagna Amica. E così Belotti a Roma ha ricevuto il riconoscimento dalle mani tra gli altri di Teresa Bellanova,  ministra dell’Agricoltura, e di Vincenzo Spadafora, ministro delle  Politiche giovanili e dello sport, abbandonando per un giorno le fatiche  della stalla di Olmo al Brembo. «La vera fatica è conciliare l’attività con gli studi di Ingegneria dell’automazione  al Politecnico di Milano » spiega al telefono. Figlio di un operaio  e di una casalinga, i primi asini arrivarono  nel giardino di casa nell’alta Val Brembana una decina di anni fa. «Per ragioni di salute. Soffrivo di piastrinopenia cronica, avevo cioè livelli  di piastrine molto bassi nel sangue.  Il latte d’asina, il più simile per caratteristiche organolettiche al latte  umano, vanta tra le tante proprietà  un generoso contenuto di emoglobuline.  Fu per questo che i miei decisero  di prendere le prime due asine, per curarmi». Leonardo è guarito, le asine intanto si sono moltiplicate. « È stato un processo naturale dare vita a un’azienda, l’abbiamo chiamata  Mondo Asino. Il problema è che la vendita del latte d’asina non lavorato  al nord e nel bergamasco non funziona,  manca la cultura». Nel sud Italia,  dove l’utilizzo degli animali da soma è da sempre più diffuso e ha resistito  più a lungo alla meccanizzazione  delle campagne, le virtù del latte d’asina si tramandano in famiglia.  Al nord l’asino così come la memoria  del latte miracoloso si stavano  estinguendo. « Ci serviva investire  sui derivati del latte, su saponi e cosmetici, e alla fine ecco l’idea del formaggio » . Una formaggella pressoché  unica al mondo, nata nella valle  del taleggio e intitolata alla famosa  maschera dell’Arlecchino, che nacque secondo la tradizione in Val Brembana. Tra i meriti di Mondo Asino  anche la rimessa a pascolo di molti  terreni, tra le sfide quella del cambiamento  climatico. «Il finale dell’estate  è imprevedibile ormai, il caldo torrido secca il fieno non ancora tagliato,  oppure piogge fluviali lo destinano  a marcire » . Per ora Mondo Asino fattura quanto basta per sostenersi.  Il sogno di Leonardo però non sono i soldi. «Vorrei che il latte d’asina  venisse utilizzato di più in ambito  medico e pediatrico, magari ci farà  pubblicità qualche chef quando scoprirà la dolcezza e il sentore quasi  materno dell’Arlecchino».

k Giovane imprenditore Leonardo Belotti, 23 anni</content></article>