<?xml version='1.0' encoding='utf-8'?>
<article><type>digitale</type><title>Irlanda al voto, Sinn Féin verso la vittoria, governo in bilico</title><subtitle /><author>
			
				dal nostro corrispondente ANTONELLO GUERRERA
			
		</author><date>08 Febbraio 2020</date><content>
        LONDRA - Oggi si vota in Irlanda e, a sorpresa, secondo i sondaggi il favorito sembra essere il Sinn Féin, ossia l’ex braccio politico dei terroristi repubblicani dell’Ira. Lo spoglio inizierà soltanto domenica mattina, ma stasera alle 23 Italiane, subito dopo la chiusura dei seggi, ci sarà il primo exit poll commissionato dai principali media locali che darà varie indicazioni. La favola di Leo Varadkar, 41 anni, primo premier gay e figlio di immigrati della storia dell’Eire, potrebbe concludersi qui.
 
Questo perché Varadkar, sempre secondo i sondaggi, ha perso molto consenso nelle ultime settimane, con il suo partito Fine Gael sceso fino a un misero 20%. Il premier, dopo aver promosso i referendum - poi vinti - su legalizzazione di aborto e matrimoni gay in un Paese molto cattolico (ma anche estremamente tollerante) come l’Irlanda, ha calcato in campagna elettorale sui suoi successi in economia e sulla Brexit, dove è riuscito a strappare un accordo favorevole a Johnson. L’Irlanda cresce a ritmi molto più alti rispetto alla media Ue dopo la devastante crisi del 2008 e la disoccupazione è scesa sotto il 5%.
 
Ma ciò non sembra bastare a una buona fetta di irlandesi, che lamentano la spirale incontrollabile dei prezzi di compravendita e affitti degli immobili (soprattutto a Dublino), i recenti tagli alla sanità e al welfare, le disuguaglianze sempre più marcate, le scarse misure nella lotta al cambiamento climatico. Tutte cause adottate dal partito nazionalista di sinistra Sinn Féin, che anche per questo sta conquistando il voto di ampie fette di giovani spesso delusi dal premier Varadkar, nonostante quest’ultimo sia pure il più giovane premier della storia irlandese con i suoi 41 anni. Per alcuni, i ragazzi pronti a votare Sinn Féin sono molte volte ignari della Storia del proprio Paese, essendo nati dopo la fine dei Troubles, cioè la guerra civile irlandese terminata con gli accordi di pace del Venerdì Santo del 1998 e prima ancora con l’ingresso di Uk e Irlanda nel mercato unico. Troubles in cui Sinn Féin era il volto politico della “Provisional Ira”, l’organizzazione paramilitare degli estremisti repubblicani che, nella guerra civile contro i militari e paramilitari britannici, provocò almeno 1700 morti, di cui circa 700 civili. 
 
Durante la campagna elettorale, Sinn Féin è stato definito un “partito non normale” da Varadkar e dall’altro protagonista di queste elezioni, Micháel Martin, 59 anni, leader dell’altro partito Fianna Fáil, che con Fine Gael ha dominato da sempre la politica e gli esecutivi irlandesi, posizionandosi entrambi tra centro e centro-destra. Secondo l’ultimo sondaggio di Irish Times, Martin e Fianna Fáil sono fermi al 23 per cento, due in meno del clamoroso boom di Sinn Féin, e la sua esperienza (è stato più volte ministro in passato) potrebbe essere uno svantaggio in queste “elezioni del cambiamento”.
 
Perché è il “cambiamento” quello che Mary Lou McDonald invoca in ogni suo comizio. La leader di Sinn Féin, 50 anni, è succeduta al controverso Gerry Adams due anni fa, di cui è stata vice a lungo. Ex parlamentare europea, è l’unica donna in corsa in queste elezioni e anche questo potrebbe essere un punto a suo favore, come il suo “corbynismo” in economia e politiche sociali. I suoi (tanti) critici invece le rimproverano di promettere sproporzionati aumenti della spesa pubblica che potrebbero danneggiare l’economia irlandese ora in ripresa. E poi c’è ovviamente l’accusa principe, riverberata dai suoi due avversari Varadkar e Martin: Sinn Féin non può far parte di nessun governo perché ancora “con le mani sporche di sangue” dopo la stretta connivenza con l’Ira nei decenni scorsi.
 
È anche vero che Sinn Féin ha partecipato al processo di pace in Irlanda del Nord, dove tra l’altro oggi governa insieme agli unionisti fedeli alla Corona britannica (Dup). Perché dunque non coinvolgerli in un eventuale esecutivo, qualora dovessero registrare un risultato eccezionale alle elezioni di oggi, ha detto il celebre politologo irlandese Fintan O’Toole? Varadkar e Martin hanno già risposto “Mai!”. Ma le cose potrebbero cambiare se Fine Gael e Fianna Fáil non dovessero avere i numeri per un ampio governo di coalizione, persino coinvolgendo verdi, laburisti e tanti altri partitini della politica spezzatino irlandese. 
 
Di certo, in queste elezioni irlandesi anticipate dal premier Varadkar e le più imprevedibili della storia recente, Sinn Féin non potrà avere la maggioranza assoluta (80 seggi), perché ha deciso di presentare candidati in soli 42 distretti dopo le batoste alle ultime europee. Ma potrebbe avere i seggi necessari per rivendicare l’ingresso nel prossimo governo. E a quel punto tutto potrà succedere nei prossimi anni, anche una eventuale riunificazione.
 
Una volta al potere, Sinn Féin chiede un referendum sulla questione irlandese nei prossimi cinque anni. Gli unionisti fedeli alla Corona britannica potrebbero reagire brutalmente. Anche perché una futura riunificazione dell'Irlanda è già sintomatica nel controverso accordo Brexit di Boris Johnson, che lascerà Belfast allineata alle leggi Ue almeno per diversi anni senza controlli alla frontiera, con l'obiettivo primario di non toccare il delicatissimo e oggi "invisibile" confine irlandese e con esso la sua fragile pace. 
 
Non solo: i cattolici e i repubblicani in Irlanda del Nord fanno molti più figli dei protestanti. La demografia locale tra una decina d'anni potrebbe mutare profondamente, e di riflesso anche il Parlamentino locale Stormont, appena riaperto dopo circa tre anni di stallo per faide politiche tra Sinn Féin e gli unionisti britannici che dal 1998 condividono governo e potere. A quel punto, la riunificazione delle due Irlande, dopo oltre un secolo, non sarebbe più solo un sogno. L'occasione, per i repubblicani, è ghiotta.
 
    </content></article>