<?xml version='1.0' encoding='utf-8'?>
<article><type>digitale</type><title>Stop ai veicoli inquinanti nei centri urbani</title><subtitle /><author /><date>11 Marzo 2020</date><content>
         
Gli italiani sono favorevoli alla riduzione dell’utilizzo dei veicoli altamente inquinanti: il 71% degli intervistati approva il divieto progressivo dei veicoli con alimentazione diesel, una percentuale che è superiore di 6 punti alla media Ue (65%).
 
Questo dato è contenuto nella seconda edizione dell’indagine sul clima condotta dalla Banca europea per gli investimenti in partnership con la Bva, società di consulenza specializzata in ricerche di mercato.
 
Lo studio svolto dalla Bei rappresenta un indicatore di come i cittadini percepiscono il fenomeno dei cambiamenti climatici nell’Unione europea, negli Stati Uniti d’America e in Cina.
 
L’analisi ha quindi evidenziato che gli italiani sono pronti a sostenere misure di contrasto ai cambiamenti climatici, anche se le ripercussioni potrebbero avere un impatto nella loro vita quotidiana abituale.
 
Anche nel caso dell’interdizione totale dei veicoli altamente inquinanti nei centri urbani, l’88% del campione degli italiani intervistati ha dichiarato di essere favorevole al provvedimento, con una percentuale anche in questo caso maggiore di 6 punti alla media UE (82%).
 
Rispetto al dato medio dell’82% dell’Unione europea, la percentuale dei favorevoli scende al 69% negli Stati Uniti, mentre trova d’accorto la quasi totalità dei cinesi (97%) che vedono positivamente il divieto d’uso di veicoli altamente inquinanti nei centri urbani.
 
Gli italiani invece sono meno entusiasti sull’introduzione di una “tassa carbonio” sui voli aerei, come misura di contrasto ai cambiamenti climatici: quelli favorevoli a un simile provvedimento sono il 69% degli intervistati rispetto alla media Ue pari al 72%.
Percentuale che si riduce al 61% per gli appartenenti alla fascia di età 15-29 mentre cresce al 72%, allineandosi alla media Ue, tra gli over 65.
 
Relativamente all’aumento dei prezzi di prodotti alimentari e di beni che contribuiscono pesantemente alle emissioni di CO2?, il 62% degli italiani approva l’idea di una maggiorazione dei costi per le materie che hanno una notevole impronta carbonio come, ad esempio, la carne rossa e i telefoni cellulari.
 
Di rilievo anche la percentuale del campione degli intervistati (90%) favorevole al divieto dell’uso dei prodotti di plastica monouso, con un dato di 5 punti superiore alla media UE (85%).
 
Infine, appare significativa anche la cifra del 94% degli italiani che è favorevole al tema dei cambiamenti climatici e della raccolta differenziata come oggetto di insegnamento scolastico.
 
Insomma, lo studio condotto della Bei e dalla Bva mette in risalto come la questione del cambiamento climatico stia diventando un argomento al quale gli italiani stanno riservando un’attenzione sempre maggiore.
 
«I cambiamenti climatici sono una delle problematiche che più preoccupano i cittadini europei – ha sottolineato Emma Navarro, vicepresidente della Bei, responsabile dell’azione per il clima e dell’ambiente – È per questo motivo che sono disposti a fare sacrifici personali quando si tratta di lottare contro il riscaldamento globale e di adottare uno stile di vita più sostenibile.
Allo stesso tempo, però, si aspettano che i governi e le imprese intraprendano misure per ridurre le emissioni di CO2 e per migliorare la tutela dell’ambiente.
Ciascuno di noi deve sentirsi coinvolto nel fronteggiare questa sfida. La Banca europea per gli investimenti è fermamente impegnata a fornire gli strumenti finanziari e tecnici necessari a tutte le parti interessate affinché diano il loro contributo per risolvere la crisi climatica». (m.r.)
    </content></article>