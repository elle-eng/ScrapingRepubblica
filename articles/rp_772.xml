<?xml version='1.0' encoding='utf-8'?>
<article><type>cartaceo</type><title /><subtitle /><author /><date>02/01/2020</date><content>MILANO — Miriam Martinelli ha compiuto  17 anni due mesi fa, studia in un istituto agrario della provincia di Milano, ed è una delle attiviste più battagliere del movimento dei "Fridays for Future".

Ha ascoltato il discorso di fine anno di Sergio Mattarella?

«Sì, non la sera stessa ma oggi (ieri,

ndr ). L’ho trovato un bel discorso».

Cosa le è piaciuto in particolare?

«Intanto l’ho apprezzato in generale, nel suo complesso, perché inquadra la realtà in cui viviamo non solo in termini negativi ma anche di speranza. E poi la parte in cui parla di giovani e ambiente, per forza di cose.

Trovo bello il fatto che dica di darci fiducia, che spinga gli adulti a responsabilizzarci. Il punto è che dobbiamo agire e in fretta, tutti quanti, anche singolarmente».

E al di là del discorso, pensa che il Capo dello Stato possa o debba fare di più?

«Il presidente più che firmare delle leggi non può fare, a livello pratico.

Ma è stato fondamentale che, in un discorso ascoltato da milioni di italiani, abbia voluto rimarcare la questione ambientale. Perché questo poi ha un impatto sulle persone, può farle riflettere; e ciò ha sempre un risvolto politico».

Lei non teme che l’ambiente rimanga un argomento confinato alle buone intenzioni, oppure a voi giovani che scendete in piazza, come a dire: bene che ve ne occupiate, quando sarà il vostro turno, e intanto cambia poco?

«A livello generale ho notato questo atteggiamento, sì; anche a Milano per esempio il sindaco Giuseppe Sala secondo noi non sta facendo molto.

C’è in corso una operazione di greenwashing , dopodiché Milano resta tra le città più inquinate del nostro Paese. Ci sostengono tutti a parole, ci danno qualche contentino, e poi all’atto pratico non sono stati neanche capace di introdurre una tassa sulla plastica».

Crede che anche nel 2020 continueranno le mobilitazioni di massa?

«Ne sono sicura perché ci sono le condizioni esterne a dircelo: a livello climatico tutti si stanno accorgendo di come questo dicembre appena passato non sia stato normale.

Dall’Australia a Venezia è una continua emergenza».

Non vi sentite orfani di una rappresentanza politica diretta?

«Noi crediamo che nessun partito ci rappresenti, neanche i verdi. Al governo ci sono stati anche loro in passato, è cambiato qualcosa?».

Se potesse chiedere un provvedimento al governo, qualcosa di fattibile nel breve termine, quale sceglierebbe?

«Stoppare gli allevamenti intensivi, finanziando le piccole imprese che rigenerano il suolo, e dare più fondi al trasporto pubblico».

f g

PER L’AMBIENTE

miriam martinelli 17 anni</content></article>