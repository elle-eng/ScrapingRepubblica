<?xml version='1.0' encoding='utf-8'?>
<article><type>digitale</type><title>Clima, i Nobel in campo contro Trudeau</title><subtitle /><author /><date>25 Febbraio 2020</date><content>
        Ora anche i Nobel scendono in campo per il clima. Il silenzio del mondo culturale era stato finora assordante, tranne rare eccezioni, nessun grosso nome si era schierato ufficialmente, pur in una situazione di crisi globale. Tanto che ci si era interrogati sul perché, oltre ai politici, anche gli intellettuali sembrassero non percepire l’emergenza. Adesso lo hanno fatto in grande stile, schierando alcune decine di premi Nobel che hanno firmato una lettera per chiedere al premier canadese Justin Trudeau di fermare l’ennesimo progetto di estrazione di combustibili fossili.

Tra i firmatari nomi pesantissimi, come quelli dello scrittore sudafricano John Coetzee, premio per la Letteratura nel 2003, della scrittrice canadese Alice Munro, premiata nel 2013, dei premi Nobel per la Pace Shirin Ebadi e Muhammad Yunus, del fisico scopritore delle onde gravitazionali Barry Barish, e il Nobel per la Medicina italiano naturalizzato Usa Mario Capecchi.

Nella lettera chiedono a Trudeau di fermare il progetto Teck frontier, un piano di estrazione di petrolio da sabbie bitumose a 16 miglia dai confini del Wood Buffalo national park, il più grande parco canadese nel nord dello stato di Alberta. "C’è abbastanza CO2 nei combustibili fossili che stiamo usando per andare ben oltre i due gradi di riscaldamento, con l’1,5°C che era il tetto fissato dagli Accordi di Parigi. Le implicazioni di tutto questo sono chiare: non c’è spazio per una ulteriore espansione del settore del fossile, non c’è spazio per la Teck frontier", scrivono i Nobel al capo del governo canadese.

"L’importanza della leadership politica nei prossimi anni non può essere più sottovalutata" continuano nella loro lettera. "Ma i governi stanno scandalosamente tralasciando le richieste che arrivano dalla scienza e dal crescente movimento sempre più forte fatto di persone informate". E ancora: "Nell’attuale emergenza climatica, nuovi progetti di crescita dell’estrazione fossile sono un vero affronto. E sono completamente incompatibili con il recente impegno del governo canadese di raggiungere l’obiettivo zero-emissioni entro il 2050".

Forse l’esercito dei Nobel non vincerà questa battaglia. Ma è comunque una buona notizia che finalmente donne e uomini di cultura e di scienza, vincitori del più prestigioso riconoscimento, abbiano deciso di combattere contro il riscaldamento globale.
    </content></article>