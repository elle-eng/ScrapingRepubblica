<?xml version='1.0' encoding='utf-8'?>
<article><type>digitale</type><title>La rivoluzione del ministro Koizumi: due settimane a casa in congedo di paternità</title><subtitle /><author>
			
				dal nostro corrispondente FILIPPO SANTELLI
			
		</author><date>15 Gennaio 2020</date><content>
        PECHINO – Appena due settimane lontano dall’ufficio. Durante le quali, per giunta, potrà lavorare da casa. Ma in Giappone, dove per gli uomini il lavoro è primo, secondo e terzo comandamento, in cui di stakanovismo si muore, quelle due settimane assomigliano a una rivoluzione. Il ministro dell’Ambiente Shinjiro Koizumi, 38 anni, figlio dell’ex primo ministro conservatore Junichiro e astro nascente della politica nipponica, ha annunciato al suo staff (e alla nazione) che prenderà il congedo di paternità.

A fine mese, dopo la nascita del bebè che aspetta con la moglie Christel Takigawa, presentatrice franco-nipponica, si asterrà dal lavoro per qualche giorno, mettendo in pausa i suoi doveri di governo per cambiare pannolini e placare pianti notturni. Una scelta di rottura, in un Paese in cui il congedo di paternità arriva a un anno, ma pochissimi uomini ne usufruiscono, temendo di perdere la faccia o venire penalizzati al lavoro. La speranza di molti (soprattutto di molte donne) è che la scelta del giovane Koizumi, conservatore rock, contrario al nucleare e perennemente in prima pagina sui tabloid, possa favorire un cambiamento di mentalità.

Koizumi lo aveva anticipato la scorsa estate, proprio mentre annunciava al Paese il matrimonio. Le critiche non erano state poche, in particolare all’interno del suo campo conservatore, legato alla cultura tradizionale dell’uomo al lavoro e della donna a casa. Ha optato per un rischio calcolato: due settimane (con il cellulare sempre sott’occhio) che non faranno indignare troppo i malati di lavoro, ma gli permetteranno di rispettare la promessa e salvaguardare la sua immagine di innovatore. Dobbiamo cambiare approccio, aveva detto alla sua prima uscita internazionale all’Onu, «divertente, cool e sexy». Parlava del cambiamento climatico, ma anche della gerontocratica politica nipponica. Molti lo indicano come uno dei possibili successori al premier Shinzo Abe, il premier 65enne avviato verso la chiusura di una lunga era al vertice.   

“Spero che la mia scelta segni un percorso, qui al ministero, verso uno stile di lavoro che permetta a ognuno di usufruire del congedo di paternità senza esitazione”, ha detto Koizumi. Le statistiche dicono che nel 2018 tra le aziende private giapponesi solo il 6% dei dipendenti che avevano diritto alla pausa l’hanno presa, contro l’82% delle donne, e in media solo per cinque giorni (rispetto al periodo massimo di un anno). Diversi lavoratori hanno in passato denunciato di essere stati demansionati o addirittura licenziati dopo la paternità. D’altra parte nel Paese più vecchio al mondo la strada maestra per rilanciare la natalità è rilanciare il rapporto tra mogli e mariti e l’equilibrio tra vita e lavoro. I critici dicono che per un potente come Koizumi è facile, sono i lavoratori qualunque che rischiano grosso. Ma da qualche parte si dovrà pure cominciare.

 
    </content></article>