<?xml version='1.0' encoding='utf-8'?>
<article><type>digitale</type><title>Mozambico, tra cicloni e siccità: "Combattiamo il cambiamento climatico costruendo scuole"</title><subtitle /><author>
			
				di CHIARA NARDINOCCHI
			
		</author><date>23 Gennaio 2020</date><content>
        ROMA - Pur contribuendo solo al 5% delle emissioni inquinanti, l’Africa è il continente che paga il prezzo più alto del cambiamento climatico. Solo nel 2019, alluvioni, siccità e carestie hanno generato 2,5 milioni di profughi che si vanno a sommare a quella parte di popolazione (più di 7,6 milioni) che ha dovuto abbandonare la loro casa a causa dei conflitti.

Mozambico. Il Mozambico nei mesi scorsi ha dovuto far fronte a un'ondata fortissima di siccità che ha contribuito a diminuire le riserve di cibo del paese. Stando ai dati di Reliefweb a novembre 2019 erano circa 65mila i bambini sotto i 5 anni affetti da malnutrizione acuta. Ma il 2019 è stato anche l’anno in cui il paese ha dovuto fronteggiare due cicloni devastanti: il ciclone Idai che ha colpito la zona centro-orientale e il ciclone Kenneth nelle parti settentrionali del paese.




    
        Mozambico, così la popolazione sopravvive al cambiamento climatico 
		
        	Pur contribuendo solo al 5% delle emissioni inquinanti, l’Africa è il continente che paga il prezzo più alto. Avsi è presente in 3 province con 15 progetti

FOTO DI ALESSANDRO GRASSANI PER AVSI
		
    


    gdwc.push({
        name: 'gdwc-gallery',
    });


La testimonianza. Alessandro Galimberti, supervisor Avsi sui cambiamenti climatici, ha vissuto sette anni in Mozambico cercando di trovare soluzioni alle sfide imposte dalle conseguenze dell’inquinamento globale nell’area. "Per combattere il cambiamento climatico bisognerebbe costruire più scuole". Una piccola provocazione che nasconde un metodo basato sulla capillarità. "Gli interventi monodimensionali – continua Galimberti – spesso lasciano il tempo che trovano. Bisogna creare una vera e propria cultura ecologica basata sulle buone pratiche".

Gli eventi atmosferici che hanno flagellato il paese sono solo una delle piaghe che stanno portando ad un costante impoverimento della popolazione. Altro grave problema è quello della deforestazione. Si calcola che il 41% sia dovuta all'agricoltura itinerante dei piccoli e medi coltivatori. Quest’ultimi, privi di strumenti e conoscenze per rinvigorire le terre adibite a coltivazioni, bruciano foreste per fare spazio a nuove colture. Altra causa del regredire delle foreste è lo sfruttamento commerciale clandestino.

Qui la questione da ambientale diventa economico-politica. Nel paese, soprattutto nelle fasce più istruire della società, il dibattito sui cambiamenti climatici è più che mai vivo. Ci sono leggi (come quella che prevede di piantare un albero ogni volta che se ne taglia uno) che mirano a tutelare l’ambiente e il territorio, ma ci sono anche dinamiche diffuse in gran parte del continente che portano le autorità a chiudere un occhio se a commettere l’illecito sono grandi compagnie estere, soprattutto cinesi, sempre più influenti nel continente africano.

“È necessario - continua Galimberti - costruire infrastrutture e manutenerle. Instillare nelle nuove generazioni la sensibilità a questi argomenti e agire in modo capillare. È una sfida soprattutto per le fasce più povere della popolazione, poiché citando Pascal Bruckner ‘l’ambientalismo è un lusso per occidentali ricchi’”.

L'impegno di Avsi. E proprio puntando ad un'azione orizzontale, Avsi è presente nelle province di Maputo, Cabo Delgado e Zambezia con 15 iniziative nel campo dell'educazione e della formazione professionale, ma anche lavorando nelle periferie con progetti di sviluppo urbano. Una delle buone pratiche è la distribuzione di fornelli migliorati a minor impatto ambientale per ridurre le emissioni ma anche per dare linfa all'imprenditorialità locale.
    </content></article>