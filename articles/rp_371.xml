<?xml version='1.0' encoding='utf-8'?>
<article><type>cartaceo</type><title>Tempo e spazio</title><subtitle /><author /><date>29/02/2020</date><content>di Matteo Bolocan e Luca Gaeta* La repentina diffusione del virus e la sua amplificazione mediatica impattano  sulla dimensione temporale  delle nostre vite. Tempi di incubazione,  tempi di quarantena e di guarigione.  Tempi entro i quali dovremo  sottostare a nuove norme di contenimento  dell’emergenza. Fino a quando la frequentazione dei locali pubblici, degli spazi culturali o degli  eventi sportivi sarà limitata o persino negata? Da giorni, i ritmi e le prospettive delle nostre giornate sono prevalentemente dominate da un tempo inconsueto: quello rallentato  in forma sorprendente a Milano,  città del movimento per antonomasia,  e quello che aneliamo a riconquistare  sia individualmente, sia nelle forme collettive del vivere associato.

Tutto ciò è decisivo, non lo si può sottacere. Ma poi, intrecciata a questa  dimensione del tempo o, meglio,  dei tempi, vi sono le dimensioni  dello spazio. Quelle di prossimità,  anche le più intime, relative alle distanze e alle interferenze tra i corpi,  magari mascherati. Oltre a quelle concernenti gli ambienti di vita, dalla casa al quartiere, dai luoghi di lavoro ai servizi. Fino alle spazialità di ordine superiore — vissute e percepite  sui media, rilevate nelle molte  mappe del contagio riprodotte ovunque in molteplici scale — Comuni,  Regioni, zone rosse e gialle per contenere il virus fino agli Stati nazionali e allo spazio- mondo. Più che mai interconnesso, più che mai protezionistico.

È proprio su questa contraddizione  spaziale che vogliamo richiamare  l’attenzione. Intrecciata a quella dei tempi, la dimensione degli spazi  è oggi altrettanto sollecitata dagli eventi epidemici. Ma diversamente  dalla “ naturale” vocazione a pensare e mettere a tema il tempo, la riconfigurazione degli spazi per effetto dell’epidemia è una problematica  che oscilla tra considerazioni  banali ( spesso descritte in forme poco sorvegliate e con categorie approssimative)  e colpevoli sottovalutazioni.  Come è noto, il Paese considera  il sapere geografico come una conoscenza inerte e poco interessante,  anche in termini di curricula didattici. Un’informazione, quella spaziale, che viene al massimo strillata  nei titoli dei giornali e impiegata  per alimentare una retorica stanca e ripetitiva: la fine dei confini e l’avvento del mondo globalizzato.

Tuttavia c’è di più, molto di più da riflettere riguardo al tema dei confini, che merita di essere considerato  con una certa attenzione. Se è pur vero, e non certo da oggi, che molti fenomeni — dal cambiamento climatico all’inquinamento, dalle migrazioni fino alle epidemie, per l’appunto — trasgrediscono le frontiere  che descrivono la scacchiera degli Stati- nazione, è altrettanto vero  che le frontiere negate mostrano poi in un certo senso di reagire. E lo fanno secondo principi non sempre  democratici e trasparenti. La “ militarizzazione” dei luoghi, i campi  profughi, gli ospedali delle quarantene,  l’interruzione della circolazione  alle diverse scale ( dai Comuni del Lodigiano al blocco dei collegamenti  aerei tra nazioni) in ordine a ragioni sanitarie e di emergenza non ci parlano solo di un “ ritorno della frontiera”. Ma ci dicono pure con chiarezza che la produzione di confini — che sono cosa diversa dalle  frontiere intese come linee di demarcazione  della sovranità statuale  — è costitutiva, potremmo dire, della dinamica sociale in tutte le sue manifestazioni.

I confini materiali e simbolici sono forme di inclusione ed esclusione  sociale, dal carattere transitorio o permanente, talvolta violente. I confini regolano incessantemente la riproduzione sociale, ma pure spaziale, delle nostre città e regioni.  Questo è un dato della realtà sociale  sul quale meditiamo poco e male. E del quale ci stupiamo in situazioni  di emergenza, quando confini  che di solito attraversiamo senza  prestare loro la minima attenzione  esprimono confinamento immediato,  cioè un esercizio del potere di esclusione in forme repentine e dichiarate, anzi reclamate a più voci  su tutti i mezzi di comunicazione ufficiali e istituzionali. È dunque consigliabile acquisire consapevolezza  diffusa circa i modi e le regole della “ produzione dello spazio”, sia in tempi di eccezione, sia quando si torna all’apparente normalità del vivere  civile. Anche per apprezzare meglio la riconquista progressiva della città e della libertà di muoversi  e socializzare. Anche per porci il dubbio di cosa succede se siamo noi — lodigiani, lombardi, italiani — quelli a cui viene impedito di attraversare i confini.

*docenti di Geografia e Urbanistica  al Politecnico</content></article>