<?xml version='1.0' encoding='utf-8'?>
<article><type>cartaceo</type><title>Benvenuti  nel bosco dove si sentono cadere le foglie</title><subtitle /><author /><date>09/01/2020</date><content>Nello spartito della  natura il pentagramma   è una  musica tutta da  scrivere. Anche  una foglia che cade  può far parte della melodia unendosi al coro dei richiami e dei canti animali. Per la prima volta in Italia è stato registrato  il paesaggio sonoro di un ecosistema  al suo stato puro. Per cinque anni i ricercatori dell’Università di Pavia hanno ascoltato i suoni di Sasso  Fratino, la più antica riserva integrale  italiana istituita nel 1959 nel Parco nazionale delle foreste casentinesi.  In questa area protetta il rumore di fondo è vicino agli zero decibel. Gli esperti lo chiamano silenzio  profondo, un ambiente in cui anche i movimenti più insignificanti  possono incidere una nota e lasciare una traccia acustica.

«La totale assenza di attività umane, di strade e la morfologia di Sasso Fratino garantiscono una certa  immunità rispetto ad ogni fonte di disturbo e un background sonoro  che in alcuni momenti del giorno  si può paragonare a quello di una camera anecoica. Solo i sorvoli degli aerei interrompono il silenzio.  In queste condizioni è stato possibile registrare la caduta di una foglia a venticinque metri di distanza  », spiega Gianni Pavan, coordinatore  del Centro interdisciplinare  di bioacustica e ricerche ambientali  dell’Università di Pavia e autore della ricerca con Roberta Righini.

A Sasso Fratino i toni si alzano alle  prime luci dell’alba e alla sera, quando la fauna è più attiva. Il suono  dell’orchestra può superare i 65 decibel come il rumore di un’affollata  sala d’aspetto. «La differenza tra il giorno e la notte è notevole ma la biofonia della riserva segue anche un ciclo stagionale – prosegue  Pavan, docente di bioacustica nell’ateneo lombardo – A primavera  sono predominanti gli uccelli, poi quando arriva il caldo si aggiungono  gli insetti mentre in autunno rimangono i bramiti dei cervi. L’inverno,  invece, è il periodo più silenzioso  ». Tra le specie sonore più interessanti  dell’area protetta ci sono  uccelli che cantano ad alta frequenza  come il Fiorrancino e diversi  pipistrelli della famiglia dei rinolofidi  che avvolgono le ali attorno al corpo.

Per molti di questi animali l’uso del suono è una questione di sopravvivenza: versi e richiami sono indispensabili per accoppiamento e riproduzione, caccia, ricerca di cibo  e per non rimanere fuori dalle dinamiche sociali della propria specie.

Lo studio, durato cinque anni, è stato pubblicato di recente sulla rivista  internazionale Biodiversity ed è stato finanziato dal Cnrs, il Centro nazionale di ricerca scientifica  francese, e dall’Università di Tolone. Per registrare la melodia di Sasso Fratino quattro punti fissi di ascolto sono stati affiancati da due stazioni mobili. «L’impronta acustica  della riserva che abbiamo ricostruito  corrisponde a quella di un ambiente intatto, dove la natura compie il suo ciclo in un perfetto equilibrio biologico, geologico e chimico – aggiunge il bioacustico ed ecologo dell’Università di Pavia – In futuro, l’aggiornamento dei dati  potrebbe rivelarsi determinante per valutare gli effetti del cambiamento  climatico su Sasso Fratino, per monitorarne la biodiversità, rintracciare specie rare ed elusive, e anche per rilevare la presenza di specie aliene e potenzialmente invasive  ».

Nella riserva naturale integrale delle foreste casentinesi, nominata  nel 2017 patrimonio mondiale Unesco per le faggete vetuste, possono  accedere solo scienziati e ricercatori  con un permesso speciale.  Tanto che l’integrità acustica di questa area protetta, che copre quasi 800 ettari, è in controtendenza  rispetto al resto del mondo».

©RIPRODUZIONE RISERVATA Per 5 anni  alcuni ricercatori  hanno ascoltato  i suoni  di Sasso  Fratino, la riserva del Parco nazionale delle foreste casentinesi  Ecco i  risultati

In ascolto Il naturalista Gianni Pavan installa un microfono fisso. Sasso Fratino si trova a Bagno di Romagna, sull’Appennino tosco-emiliano

I microfoni Uno dei due microfoni mobili usati per la ricerca.

Il Parco nazionale delle foreste casentinesi è patrimonio dell’umanità Unesco</content></article>