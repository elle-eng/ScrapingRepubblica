<?xml version='1.0' encoding='utf-8'?>
<article><type>cartaceo</type><title>Mancuso chiede a quattro maestri come ritrovare la strada del bene</title><subtitle /><author /><date>02/02/2020</date><content>di Emanuela Giampaoli Ripartire dai maestri, da quattro figure centrali nel cammino dell’umanità: Socrate,  Buddha, Confucio e Gesù. Ci sono  loro al centro della seconda edizione  del Laboratorio di etica, che il teologo  Vito Mancuso riporta da domani alle 18 all’Auditorium del Mast, insieme ad Elastica e ad Armando Buonaiuto, curatore  di " Torino Spiritualità". « La prima edizione è stata un’esperienza gioiosa osserva Mancuso -, lo vedevi nei volti dei partecipanti. Dopo le Virtù cardinali,  tema dello scorso anno, ho pensato che abbiamo un grande bisogno di maestri  ».

Così ha ripreso la lezione del filosofo Karl Jaspers, per riproporre a noi questi  pensatori immensi, che in comune hanno il fatto di non aver mai scritto e una vita totalmente dedicata alla ricerca  filosofica. «Il primo - continua il teologo  - è Socrate, il più familiare a noi, un educatore che si rivolge alla dimensione  interiore, alla psiche. L’anima è una sua scoperta, è ciò che lo caratterizza rispetto  ai presocratici. Buddha lo considero  un medico che coglie quanto l’umanità  soffra di una malattia legata allo  stesso vivere, la dukkah, l’insoddisfazione,  da cui la terapia delle quattro nobili  verità. Confucio è un politico che ha come finalità l’armonia sociale. Gesù  guarda questo mondo, l’oltrepassa, lo smonta, ne mostra l’ingiustizia e ne ribalta i principi con " beati i poveri". È un profeta, il maestro del cambiamento  improvviso, rivoluzionario».

Parrebbe un ritorno al passato, a ciò che abbiamo smarrito, con la fine delle ideologie politiche e della fede, con una precisazione: «Non c’è un insegnamento  vittorioso sugli altri, ma a seconda  dei momenti che ciascuno vive si può essere seguaci di tutti, senza fare macedonie, scegliere quel che fa per noi in quel contesto » . Li definisce anche  « maestri provvisori » . « Sì, perché spiega - ultima finalità del cammino etico  non è essere discepoli ma liberi». Altra condizione per trovare la risposta alla  domanda sul come si deve vivere - la questione dell’etica - è farlo in « maniera  plurale». Ce lo dicono anche le piazze  recenti, da quelle planetarie per il cambiamento climatico alle nostrane Sardine. «A me piacciono molto, coloro che ne parlano male suscitano in me molte perplessità. Sono mosse da motivi  più etici che politici. La conferma che il desiderio di etica sia diffuso » . I quattro incontri (domani, 17 febbraio, 2 e 16 marzo) costano 38 euro. Iscrizioni: www.mast.org.

Da domani alle 18 le iniziative del Laboratorio di Etica di Vito Mancuso al Mast</content></article>