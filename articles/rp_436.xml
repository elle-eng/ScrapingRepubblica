<?xml version='1.0' encoding='utf-8'?>
<article><type>cartaceo</type><title>Chiudiamo i rubinetti  L’acqua è il nostro oro blu</title><subtitle /><author /><date>19/03/2020</date><content>In questi giorni  di isolamento,  chiusi in casa  dopo aver provveduto  a fare la  spesa, ricordiamoci  di un bene speciale che troppo spesso diamo  per scontato: l’acqua. È un bene che per molti italiani sembra  “infinito”, sempre a disposizione,  quando in realtà lo scenario  drammatico legato alla crisi climatica in corso e agli sprechi ci racconta qualcosa d’altro: stiamo già vivendo in un periodo  di forte siccità e nel 2040, secondo  il World Resources Institute,  il rapporto fra l’uso d’acqua  e l’approvvigionamento idrico in Italia diventerà talmente  critico da non avere garanzie sull’acqua a disposizione in futuro.  La crisi idrica infatti, che colpisce da nord (con il Po a secco)  a sud (con la desertificazione  in Sicilia), sta raggiungendo livelli sempre più intensi.

Per questo, in vista del 22 marzo,  giornata mondiale dell’acqua,  è fondamentale riflettere su come possiamo preservare, proteggere e tutelare quello che dovrebbe essere un diritto essenziale per tutti, oggi minacciato  da sprechi e scarsità.

Come ci ricorda il rapporto “Acqua nelle nostre mani” realizzato  da Finish per sensibilizzare  l’opinione pubblica e realizzato  grazie a un sondaggio Ispos, in Italia due delle criticità maggiori legate alle risorse idriche  sono l’”inconsapevolezza del problema” e l’enorme spreco  di acqua.

Sebbene sempre più attenti alla sostenibilità, gli italiani non sembrano infatti essere particolarmente  preoccupati dalla questione  “scarsità d’acqua” che è oggi un tema in secondo piano rispetto a rifiuti o inquinamento.

Nel sondaggio, realizzato su un campione di mille persone fra 18 e 65 anni, emerge ad esempio  che solo 2 italiani su 10 pensano  che la scarsità d’ acqua sia già un problema (3 su 10 al Sud, dove la crisi si fa sentire di più).

Il 71% degli intervistati sostiene  ad esempio che la carenza è una questione relativa “solo a certe parti dell’anno o solo ad alcune  zone”.

C’è perfino una percezione sbagliata di quanto consumiamo:  crediamo di usare 100 litri al giorno ma in realtà una famiglia  italiana consuma in media 500 litri al giorno (più di duecento  a persona), una quantità insostenibile in relazione alla crisi in corso.

Ecco perché, ricorda il report,  è necessario “diffondere la conoscenza del problema come  primo passo per iniziare a cambiare le cose”.

Con piccole attenzioni, si può già fare molto: ad esempio innaffiare  la sera per evitare dispersione  col calore (cosa che 2 italiani su 3 già fanno); usare elettrodomestici come la lavastoviglie  senza prelavare a mano  (il prelavaggio comporta uno spreco di 38 litri); installare limitatori di flusso per i rubinetti  e preferire sempre brevi docce  anziché il bagno in vasca. La vasca, che sei italiani su dieci hanno in casa, è un lusso deleterio  dato che per un solo bagno si consumano anche 100 litri d’acqua. Pensiamoci, in questi giorni di “clausura”: così come la libertà, anche l’acqua dovrà continuare ad essere un diritto essenziale per tutti, ma serve un impegno globale.

GETTY IMAGES</content></article>