<?xml version='1.0' encoding='utf-8'?>
<article><type>cartaceo</type><title>Bello e impossibile</title><subtitle /><author /><date>14/03/2020</date><content>di Raffaella De Santis

Questa è la storia di  un ragazzino che  andava a caccia di  farfalle e della sua  trasformazione in  un terrorista spietato.  Un assassino lucido che semina morte per vendicare  la foresta pluviale, sfruttata e depredata dalle multinazionali che in Amazzonia fanno affari. Il romanzo  di Gert Nygårdshaug Inferno verde è stato pubblicato per la prima volta nel 1989 col titolo Mengele zoo, un’espressione che in Brasile si usa per indicare una situazione fuori controllo e che richiama sinistramente  il medico nazista Josef Mengele. Il successo in Norvegia, dove ha venduto oltre 400 mila copie,  è arrivato in era pre- Greta quando il cambiamento climatico non era ancora un trend editoriale. L’autore è un omone innamorato dell’Amazzonia e della vita all’aria aperta che dopo una laurea in filosofia  e una breve parentesi come professore universitario ha fatto un po’ di tutto, anche il falegname. In patria è abbonato alle top ten, soprattutto  grazie ai gialli che hanno per protagonista il detective crittografo  Fredric Drum. Nygårdshaug ha iniziato la sua battaglia ecologista  tanti anni fa, dopo aver vissuto alcuni mesi tra gli indios della foresta  amazzonica e aver osservato da vicino i danni della deforestazione. Avrebbe potuto scrivere un reportage  giornalistico, invece ha scritto un romanzo molto letterario, con una lingua lussureggiante e una trama  piena di suspense che solo a un certo punto sembra appiattirsi — quando elenca una sfilza di attentati  — ma poi vola verso un finale cruento e sognante. È presentato come un thriller ma l’etichetta gli va stretta.

Diciamolo subito, se Mino, il giovane  protagonista, fosse stato creato  da Dickens non sarebbe finita così,  la sua partita col destino si sarebbe  giocata in altro modo. Orfano dall’età di dieci anni, ogni volta deve  affrontare un colpo della sorte e ogni volta si rialza. Fino a quando dietro al suo sorriso impenetrabile inizia a scorgersi qualcosa di inquietante.  È quello narrativamente il momento della metamorfosi. Mino,  il piccolo cacciatore di farfalle nato in un villaggio immerso nella giungla sudamericana, il bambino che ha visto la sua famiglia sterminata  dai gendarmi di una compagnia  petrolifera, inizia a trasformarsi  in un giovane carico d’odio. In quel preciso istante il bambino che amava la natura e le storie mitologiche  comincia a covare l’idea di diventare  un killer. Non basterà a stemperare la sua carica d’odio neanche l’amore per una coetanea con la quale passa il tempo a nuotare,  leggere e fare l’amore ( tra le pagine  più belle del libro).

Il suo bersaglio sono ormai le élite  che sfruttano la foresta, i capitalisti  delle grandi aziende. Mino non ha attenuanti, è un giovane colto, frequenta corsi universitari, la sua scelta di uccidere è razionale, affonda  nella rabbia ma si sviluppa con metodo. Insieme a tre amici, tra cui due donne affascinanti e sanguinarie,  dà vita a un gruppo terroristico, che ha il nome di una farfalla: la Mariposa  Mimosa, “ la più gentile che esiste sulla terra”. E una splendida farfalla azzurra comparirà dopo ogni attentato accanto a ogni cadavere  come firma del commando.

Mino ha un aspetto innocente che lo rende meno sospettabile: un viso d’angelo incorniciato da una frangetta di capelli neri. È bellissimo,  denti bianchi, naso proporzionato,  mento squadrato. Sa anche fare  magie grazie ai trucchi che gli ha insegnato il mago Isidoro, una specie  di papà adottivo che per un po’ di tempo si era preso cura di lui e con il quale aveva viaggiato di città in città allestendo spettacoli. Ma gli incantesimi che Mino desidera sono  altri: vorrebbe una giungla rigogliosa,  piatti di carne fumante per i mendicanti, vestiti bellissimi per i poveri. Capisce presto però che sono  solo sogni, che la realtà se ne frega  dei miracoli. Alla fine del romanzo  ha ventuno anni e alle spalle stragi  organizzate in tutto il mondo. Il fatto che sia bello e colto può creare  un problema, perché con i terroristi  sarebbe bene non empatizzare.  Ma questo è un romanzo, scritto tra l’altro benissimo, e il suo compito  non è giudicare. Nygårdshaug riesce perfettamente a mostrarci com’è il mondo visto con gli occhi di un terrorista.

© RIPRODUZIONE RISERVATA Gert Nygårdshaug Inferno verde SEM

Traduzione Andrea Romanzi  pagg. 430  euro 20 VOTO

aabcc

JANE KHOMI/ GETTY IMAGES</content></article>