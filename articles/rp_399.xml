<?xml version='1.0' encoding='utf-8'?>
<article><type>cartaceo</type><title>L’inverno dei record È il più caldo di sempre</title><subtitle /><author /><date>07/03/2020</date><content>di Marcello Radighieri Non è soltanto un’impressione: quest’inverno  è stato caldo, anzi caldissimo.  Il più mite almeno degli ultimi  60 anni, stando a una nota diffusa  ieri dall’Arpae. Le temperature medie del trimestre dicembre- gennaio-  febbraio si sono assestate sui 6 gradi, oltre tre in più rispetto alla media 1961-1990: un record, condiviso  alla pari con il 2007. Il primato del 2020 diventa invece assoluto se si guarda alle temperature massime  giornaliere ( 10,3 gradi). E soltanto  le precipitazioni della prima parte  di dicembre hanno salvato quest’inverno  meteorologico dall’essere  ricordato come uno dei più secchi  di sempre. In totale, infatti, sono caduti 140 millimetri di pioggia: circa il doppio rispetto agli inverni aridi  registrati tra la fine degli anni ’80 e i primi anni ’ 90, ma pur sempre ben al di sotto delle attese.

Insomma: sono stati mesi anomali,  capaci di scrivere nuovi record negativi nella storia meteorologica dell’Emilia- Romagna. A partire da dicembre, piovoso ( la media regionale  parla di circa 100 millimetri di pioggia, oltre due terzi del totale dell’inverno meteorologico) e al tempo stesso torrido: con i suoi 5,7 gradi di media, è il primo assoluto dagli anni ’ 60. Le temperature si sono  mantenute alte anche a gennaio, «tra i cinque o sei più caldi dal 1961» si legge nella nota pubblicata ieri da Arpae, ma è a febbraio che l’inverno ha definitivamente mollato la presa:  il secondo mese del 2020 ha fatto  registrare una media di 7,7 gradi centigradi, staccando così in misura  netta il precedente primato del 2014. In montagna sono stati raggiunti  valori quasi estivi e la neve si è fatta vedere poco e male.

“Bizze climatiche” identificate come  « la manifestazione locale di un’anomalia climatica di notevole intensità osservata su tutta l’area Euro-Atlantica: nel corso dell’inverno  appena trascorso il vortice polare  artico ha assunto un’intensità tra le più alte tra quelle osservate dal 1950 » . Tradotto: il freddo è rimasto confinato al Polo Nord facilitando così il lavoro degli anticicloni, poco impensieriti dalle sparute ondate di “ gelo” calate fino alle nostre latitudini.  E la tendenza al riscaldamento  climatico è evidente, a tal punto che è la stessa Agenzia a parlare di un « cambiamento molto drastico » : « La temperatura media invernale negli anni 1961 al 1990 era di 2,7 gradi,  contro i 4,1 degli ultimi dieci inverni  ».

E ora? La siccità è un po’ più lontana,  almeno per il momento. «Marzo ha fatto registrare precipitazioni significative  – spiega Sandro Nanni, responsabile della Sala operativa delle previsioni dell’Arpae – domani  dovremmo assistere a un breve miglioramento, ma già da lunedì è attesa una nuova veloce perturbazione  » . Il Po, dal canto suo, ringrazia:  secondo l’Osservatorio che vigilia  sul fiume pioggia e neve «hanno complessivamente restituito al bacino  un sostanziale equilibrio idrologico  » , ma alle porte si prospetta « una probabile e ulteriore carenza di precipitazioni uniformi».

© RIPRODUZIONE RISERVATA

I ciliegi

Alberi fioriti in via Orefici. L’inverno mite ha provocato le fioriture con un mese di anticipo anche nel centro di Bologna</content></article>