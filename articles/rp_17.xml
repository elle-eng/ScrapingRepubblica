<?xml version='1.0' encoding='utf-8'?>
<article><type>cartaceo</type><title>Quel caldo da record che non si può più ignorare</title><subtitle /><author /><date>22/05/2025</date><content>di GIACOMO TALIGNANI

ROMA

Anche se non è vero, il nuovo  stato del clima sembra un  film già visto, un video che abbiamo già scrollato. Così, quasi quotidianamente, davanti all’ennesimo  traguardo negativo passiamo  oltre e navighiamo in un regime  di indifferenza climatica, di anestesia dai record. Nonostante la cura necessaria sia chiara (la lotta  alle emissioni), la febbre del Pianeta  non scende. Il 2024 è stato il più caldo di sempre e — come sottolineano  i dati del Servizio satellitare  europeo Climate Change di Copernicus — è stato il primo ad andare chiaramente oltre i famosi +1,5°C rispetto ai livelli preindustriali.  La drammatica alluvione di Valencia ci ha rammentato cosa può accadere con l’aumento degli eventi estremi dovuto soprattutto alle emissioni derivanti dai combustibili  fossili. Questa alterazione,  relativa ai gas serra che pompiamo  in atmosfera, contribuisce così a una tendenza che non si inverte  mai: l’ultimo bollettino di Copernicus  racconta per esempio che aprile 2025 è stato il 21° mese di caldo record (il secondo di sempre)  degli ultimi 22.

L’uscita degli States dall’Accordo  di Parigi e le nuove politiche statunitensi fatte di negazionismo,  in un contesto in cui cresce il “relativismo” climatico e le politiche  verdi (Green Deal compreso) sono ormai sempre più a ribasso, sembrano aver fatto uscire dai binari  anche molti degli impegni della transizione energetica. Ma sorvolare sulla crisi climatica, come  ricorda Carlo Buontempo, direttore  del Climate service di Copernicus,  non aiuta, perché «infilare  la testa sotto la sabbia e ignorare  il pericolo e le informazioni che ci arrivano non è una buona ricetta  » ha spiegato in più occasioni ricordando  che la temperatura nei prossimi dieci anni sarà più alta di quella degli ultimi dieci anni.

In più nuovi studi spiegano come  si stiano innescando cambiamenti  irreversibili dei ghiacciai e dell’acqua di valle che stanno portando  alla perdita della nostra risorsa  più preziosa — l’acqua — e anche  all’innalzamento dei livelli dei mari. Cambiamenti sui quali abbiamo  poco tempo per intervenire.  Dobbiamo dunque riportare scienza e clima al centro del dibattito.  Per farlo, dice Buontempo, siamo davanti a delle scelte e un primo teatro per farle sarà la COP30 che si svolgerà nell’Amazzonia  brasiliana. Nel frattempo, dobbiamo adattarci al presente e interrogarci come alcuni dei fenomeni  più preoccupanti, per esempio  l’aumento delle temperature degli oceani, potrebbero impattare  già sul clima di questa estate. Veniamo da una primavera molto umida soprattutto nel Vecchio Continente e da anomalie termiche nelle zone orientali e in Russia,  così come da temperature superiori  alle medie negli Usa, in Africa e in Canada. Parallelamente,  è finito il fenomeno de La Niña (che porta a temperature più fredde)  e siamo entrati in una fase neutra  di difficile lettura dal punto di vista meteo, anche se si attendono — per esempio in Europa — nuove e pericolose ondate di calore, così come eventi intensi dovuti all’accumulo  di energia negli oceani. Come dice Buontempo, «quest’anno  i modelli previsionali non ci danno nessun segnale chiaro sulla  circolazione atmosferica sull’area  europea per la prossima estate.  D’altra parte, tutti e nove i modelli  che contribuiscono a Copernicus  prevedono temperature estive  superiori alla media in Europa. Le probabilità di temperature ben superiori alla media rispetto ai valori  climatologici, anche per effetto  dei cambiamenti climatici, sono  più alte del solito, praticamente  in tutto il continente”. Per l’ennesima  volta dunque i governi sono  stati avvertiti: a loro la scelta se continuare a rimanere indifferenti  e “scrollare” sul clima, o iniziare davvero a prendere di petto la questione  climatica.</content></article>