<?xml version='1.0' encoding='utf-8'?>
<article><type>digitale</type><title>Ghiacciaio adieu</title><subtitle /><author>
		
			
				
				
				
					Anais Ginori
				
			
		
	</author><date>13 Febbraio 2020</date><content>
        PARIGI - La Mer de Glace è diventata uno stagno. A nord del Monte Bianco, la distesa un tempo imbiancata è ormai maculata di nero, con rocce e sassi emersi tra la neve sciolta. È uno scenario che di solito si osserva d’estate, quando migliaia di turisti s’inerpicano da Chamonix con il treno a cremagliera di Montenvers fino al belvedere a quasi duemila metri affacciato sul secondo ghiacciaio delle Alpi. L’immagine della Mer de Glace senza parte del suo manto bianco è invece il triste spettacolo fotografato in questi giorni di pieno inverno.

Siamo abituati a raccontare il riscaldamento climatico guardando all’Antartide o al Polo Nord, ma le conseguenze sono molto più vicine a noi. Il Tetto d’Europa è malato. «Ecco quello contro cui ci battiamo», ha detto ieri Emmanuel Macron arrivato sul Monte Bianco per raccogliere l’allarme delle tante autorità locali. Il leader francese ha organizzato una visita a Chamonix per promuovere la sua immagine di leader verde, paladino degli accordi di Parigi, al contrario di Donald Trump, il presidente che ha stracciato gli impegni internazionali che dovrebbero limitare l’aumento delle temperature.

All’inizio del diciannovesimo secolo, la Mer de Glace era visibile da Chamonix. Oggi per guardarla bisogna salire fino a Montenvers. La lingua di ghiaccio circondata dall’Aiguille Verte, dai Drus, dalle Grandes Jorasses, l’Aiguille du Grepon e il Dente del Gigante, è stata scoperta nel 1741 da due alpinisti inglesi. Dalla fine dell’Ottocento ad oggi si è ristretta di due chilometri in lunghezza. La tendenza si è accelerata negli ultimi anni, con quattro metri di ghiaccio che si sciolgono tra un inverno e l’altro, senza riformarsi più.

Il glaciologo Luc Moreau ha accompagnato ieri Macron nella sua visita alla Mer de Glace. «Qui è visibile ciò che a molti pare invisibile», ha raccontato il glaciologo francese a proposito dei profondi danni provocati dal riscaldamento climatico. Macron è entrato nel cuore della Mer de Glace attraverso il lungo tunnel scavato nel 1946. Nelle grotte azzurre si può toccare con mano il ghiaccio conservato da oltre due secoli.

Moreau ha spiegato al presidente che alcuni punti del tunnel rischiano di non esserci più tra qualche anno. E il ghiacciaio potrebbe salire di 800 metri entro il 2035. Le autorità sono già state costrette ad allungare le scale che da Montenvers portano fino alla valle imbiancata. E per mantenere l’attrazione turistica, il comune di Chamonix sta pensando di far salire più in alto la funivia di Montenvers. È una paradossale rincorsa al ghiacciaio che scappa via.

Le guide alpine raccontano che in questo gennaio 2020 organizzano escursioni che un tempo venivano praticate solo d’estate. I montanari della regione credevano che le pareti di granito fossero indistruttibili e invece hanno cominciato ad osservare strane frane. Ludovic Ravanel, geomorfologo del Cnrs, viene regolarmente per esaminare i picchi alpini ormai fragili. L’aumento delle temperature causa lo scioglimento del permafrost. Senza questa sorta di cemento delle Alpi, intere pareti montuose cominciano a crollare.

Arrivato al capezzale del Monte Bianco, Macron non ha portato soluzioni immediate ma ha promesso di rafforzare gli sforzi per lottare contro il riscaldamento climatico. E l’unico risultato tangibile della sua visita nelle Alpi è la decisione del governo di rafforzare le misure di protezione contro il turismo selvaggio nella parte francese del Monte Bianco. Il sindaco di Saint-Gervais gli aveva scritto qualche mese fa perché esasperato dagli alpinisti più stravaganti. Un inglese era salito fino a quattromila metri con un vogatore, un tedesco con un cane. Ogni estate i volontari devono raccogliere tonnellate di rifiuti abbandonati in mezzo alla Mer de Glace. Su questo, forse, cambierà qualcosa grazie al potenziamento dei controlli, all’aumento delle multe e alla nuova sensibilità per uno scenario naturale che sta inesorabilmente scomparendo.
    </content></article>