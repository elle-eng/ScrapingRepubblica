<?xml version='1.0' encoding='utf-8'?>
<article><type>cartaceo</type><title /><subtitle /><author /><date>10/01/2020</date><content>L’attore romano e l’inquinamento sotto la Mole

di Guido Andruetto Ore 8,30 di un giovedì di ordinario traffico urbano a Torino. Ieri. L’attore Alessandro Gassmann, perfettamente sintonizzato sulle questioni ambientali più urgenti, twitta sul suo profilo — che conta quasi 250 mila follower — una fotografia della città abbastanza spaventosa ma a cui i torinesi sembrano essersi abituati. Sommersa dall’inquinamento, gli unici luoghi che si “salvano” emergendo dalla cappa soffocante sono il grattacielo in costruzione della Regione e le montagne sullo sfondo, con il Monviso in bella vista. L’interprete della serie “I bastardi di Pizzofalcone” e del film campione di incassi “Mio fratello rincorre i dinosauri”, commenta la situazione pessima dell’aria in città twittando stringatamente: «Torino… #ClimateAction», per poi lanciare un accorato sos finale. Gassmann non è solo un attore di rango del nostro cinema, teatro e fiction tv, è anche un attivista per l’ambiente. Instancabile, si ostina a sollecitare «una maggiore partecipazione per le tematiche ambientali, per creare in Italia un movimento di cittadini a difesa dell’ambiente e del futuro dei nostri figli. Il pianeta è in crisi e dobbiamo tutti ora fare la nostra parte».

Alessandro Gassmann, l’immagine di Torino che ha pubblicato su Twitter è inquietante. La città è affogata nello smog da traffico, riscaldamenti e altri inquinanti. È il panorama che si vede tutte le mattine dai punti più alti della collina. Che effetto le fa questa foto?

«È una foto molto impressionante, vedere così la città, un posto che amo, fa male. Ma è significativa della situazione climatica nella quale ci troviamo tutti. L’aria che respiriamo nelle grandi città, fra cui Torino, e che queste città producono mette a serio rischio la salute e la qualità della vita di tutti i cittadini, soprattutto delle persone più deboli come gli anziani ed i bambini. Certo è una situazione inquietante e bisogna agire per cambiarla».

Proprio alcuni giorni fa l’Ordine dei medici di Torino ha lanciato l’allarme sulle conseguenze dell’inquinamento sulla salute, invitando ad affrontare l’emergenza con serietà e in tempi accettabili. Si deve fare di più?

«Credo che le politiche sino ad ora attuate nel nostro Paese e nelle nostre città non siano sufficienti, ci vuole un vero cambiamento profondo, soprattutto nella trasformazione del trasporto e dei mezzi pubblici che dovranno, il prima possibile, essere più numerosi su strada ed ecosostenibili, per aiutare chi deve spostarsi a non utilizzare mezzi propri».

Quali suggerimenti si sentirebbe di dare alla prima cittadina Chiara Appendino?

«Alla sindaca non ho consigli da offrire, penso semplicemente che in questo momento tutti i sindaci debbano porre la questione climatica e ambientale al centro assoluto della propria agenda per il bene di tutti e soprattutto dei cittadini più giovani.

Deve essere una priorità per chi governa».

In città non mancano casi virtuosi, scelte concrete per ridurre l’impatto del cambiamento climatico. Ci sono bus cento per cento elettrici acquistati nel 2017, ci sono aziende del territorio che hanno scelto flotte aziendali elettriche per una mobilità più sostenibile. Perché secondo lei non tutti adottano queste pratiche?

«Le macchine elettriche come la Tesla sono il futuro. I prezzi per acquistarle sono ancora molto alti, ma credo che tra non molto scenderanno. Io personalmente non possiedo un’automobile, quest’anno ho fatto un leasing a lunga durata, credo si chiami così, di una vettura ibrida. Non ho scelto una macchina elettrica perché nella città dove vivo, non essendo proprietario di un box auto, non avrei la possibilità di ricaricarla. Le colonnine di ricarica sono ancora troppo scarse e quasi sempre occupate. E credo che questo, oltre al prezzo, sia il motivo per il quale il sistema della mobilità elettrica nel nostro paese sia ancora indietro rispetto ad altre nazioni».

Come testimonia il suo tweet su Torino, il suo attivismo ambientalista è fatto di comunicazione, sensibilizzazione e azioni. È faticoso portarlo avanti?

«La mia piccola battaglia per la difesa dell’ambiente prosegue con il lavoro in comune con il Kyoto Club di Roma. È una cosa che sento come un dovere. Un personaggio pubblico che ha la fortuna, come me, di essere interpellato ed ascoltato da molti, può davvero contribuire a migliorare le condizioni dell’ambiente in cui viviamo tutti. Faccio semplicemente il mio dovere».

© RIPRODUZIONE RISERVATA

f g

f g</content></article>