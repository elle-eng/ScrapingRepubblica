<?xml version='1.0' encoding='utf-8'?>
<article><type>cartaceo</type><title>La poesia in una sfera</title><subtitle /><author /><date>08/01/2020</date><content>di Bettina Bush

Durante le feste Portofino è stata un borgo affollato, complice il sole e quella passerella in mezzo al porto, con al centro il Mondo Terracqueo, la sfera di due metri e mezzo che in queste settimane ha richiamato un vasto pubblico di persone arrivate spesso a piedi, dai sentieri del monte,  dalla vicina Paraggi, o dal mare, con i traghetti, evitando quando possibile  l’automobile, e che vista la grande affluenza di pubblico, sarà visitabile anche per tutto il mese di gennaio: « Speravamo vivamente in una risposta positiva, e posso dire con soddisfazione che c’è stata — racconta  Matteo Viacava, Sindaco di Portofino — cercavamo qualche idea per vivacizzare la stagione invernale,  la più difficile, perché c’è poco sole,  e il buio arriva presto. È stato Roberto  Ongaro che mi ha proposto un’opera che partisse dalla luce, e in questo l’artista Marco Nereo Rotelli è un maestro. Volevamo anche lanciare  un messaggio forte da Portofino  che negli ultimi anni è tata al centro  di eventi drammatici dovuti al cambiamento climatico, per sviluppare  una consapevolezza sulla fragilità  del pianeta”. Mondo Terracqueo è un progetto artistico particolare, ( ideato da Marco Nereo Rotelli, realizzato  da Roberto Ongaro di Geometry  Global Italy e dagli artigiani di Planet con la collaborazione di Banci),  che richiede tempo e riflessione. Tanto per cominciare la sfera ha una sua vita, durante il giorno è una presenza silenziosa, materica, per questo deve essere guardata attentamente,  da vicino, solo così si scopre che è portatrice di numerosi messaggi,  infatti al suo interno custodisce le immagini di un video che conserva  dati importanti, raccolti dall’Acquario  di Genova, sulle condizioni del mare, oltre a una intervista a Fernanda  Pivano che racconta la bellezza  del suo mare, quello ligure, verticale  “ che spunta tra gli alberi”. Bellezza, poesia e ambiente dialogano per informare i numerosi visitatori che arrivano in piccoli gruppi, prima  di salire sulla passerella. Spesso nazionalità ed età diverse, che attraversano  la passerella senza esitazioni,  si parte dai bambini, divertiti da quel passaggio sull’acqua, fino ai nonni. Poi di sera, dopo il tramonto, la sfera attira altre persone, proprio quando i pochi negozi rimasti aperti,  abbassano le saracinesche. Di notte comincia un’altra vita, quando il Mondo Terracqueo dialoga con la luce,  e si trasforma in una specie di smeraldo, e sulle facciate del borgo, come anche sulle pareti del Castello Brown si leggono le frasi proiettate da fasci di luce, ovvero i versi delle poesie dei poeti internazionali che sono arrivate da tutto il mondo per celebrare la bellezza del borgo: « Questa è un’opera che non risponde  alle normali dinamiche del mondo  dell’arte — spiega Marco Nereo Rotelli — vuole lanciare un messaggio  e avere un contenuto, pensa a una funzione diversa dell’arte, che non vuole essere solo provocatoria, ma evocativa e costruttiva. Questo progetto appartiene a tutti, e nasce perché ogni persona si impegni su tematiche universali. Un’opera che comincia con lo stupore della passerella,  che ha comunque una dimensione  umana, qui persone che non si sarebbero mai viste, si incontrano, parlano e riflettono». Di notte, quando  Portofino si addormenta, la sfera respira con la raffinata musica di Alessio Bertallot, per simulare, come  dice Rotelli “ la voce del mare”. Poi in febbraio partirà per raggiungere  altre mète, prima in Italia e poi nel mondo: « Questa è solo la prima di una serie di iniziative invernali di Portofino — conclude Viacava — in novembre ci sarà il prossimo appuntamento  incentrato sulla poesia internazionale  ».

© RIPRODUZIONE RISERVATA

Un particolare in primo piano dell’opera allestito sul mare di Portofino e diventata punto di attrazione, tanto che resterà fino a fine mese

k L’artista Marco Nereo Rotelli</content></article>