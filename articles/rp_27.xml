<?xml version='1.0' encoding='utf-8'?>
<article><type>cartaceo</type><title>I giovani ai Comuni “Piste ciclabili più sicure e bus gratis per i ragazzi”</title><subtitle /><author /><date>17/05/2025</date><content>In un sondaggio tra gli studenti fiorentini le richieste alle amministrazioni: “Aumentate le isole verdi”

di MATTEO LIGNELLI

Sono preoccupati dal cambiamento  climatico, e un po’ sfiduciati  dall’operato dei loro Comuni  per quanto riguarda la tutela dell’ambiente e la mobilità sostenibile,  tra mezzi pubblici e piste ciclabili.  Per cambiare le cose sono stati disposti a modificare le loro abitudini,  a renderle più “ green”, ma pochissimi  hanno deciso di darsi alla politica. Chiedono azioni concrete, anche semplici, come l’installazione  di fontanelli all’interno delle loro scuole per diminuire la plastica e trasporti che funzionino meglio. Sono  i risultati di un’indagine effettuata  all’interno delle scuole superiori fiorentine, incluse quelle della provincia,  e presentata il 14 maggio a Palazzo  Vecchio, dove sono intervenuti  anche l’assessora all’ambiente Paola Galgani e l’assessore alla mobi-lità,  Andrea Giorgio. Il progetto (“ AriaNova”) è nato dalla collaborazione  tra l’Associazione medici per l’ambiente (Isde) e l’Ordine dei Medici di Firenze e i dati emersi confermano  l’attenzione delle ragazze e dei ragazzi per l’ambiente; già emersa  nelle proteste di piazza iniziate anni fa con i Fridays for Future.

Il 95% degli studenti che hanno risposto  al questionario hanno ammesso  di provare livelli di “ansia climatica”  (preoccupazione per il futuro  dovuta appunto al clima) che vanno  da “ moderato” ( il 54%) ad “ alto” (il 40%). Il fattore chiave è l’età: i più grandi, infatti, erano anche i più preoccupati,  su un campione di 768 studenti  con un’età media di 17 anni, provenienti da 15 istituti scolastici della provincia. Visto che la metà di questi ragazzi non percepisce un futuro  sereno, come impegno personale  ha deciso di modificare il proprio stile di vita (il 53%). Solo il 7,4%, invece,  ha provato a intraprendere una qualche attività politica mentre un quarto di loro è convinto di non poter  fare molto.

Quattro le proposte concrete fatte  alle loro amministrazione comunali.  La principale è la possibilità di avere mezzi di trasporto gratuiti per tutti gli under 18. Lo chiede il 35,4% degli studenti. Un terzo vorrebbe anche aumentare la frequenza e la capillarità  delle corse. Il 20,8% chiede poi che siano aumentata le aree verdi,  trovando sponda nell’assessora all’ambiente: «Condividiamo le loro preoccupazioni e la necessità di avere  una città più verde, con una maggiore  copertura arborea — dice Paola  Galgani –. Per quanto riguarda il Comune di Firenze, abbiamo ribadito  che implementare le isole verdi è anche un nostro obiettivo, portato avanti con il piano del verde. Un’idea  che mi ha colpita, proposta da una studentessa, è quella di realizzare  degli orti di comunità anche per gli studenti, vicino alle scuole: mi sembra una proposta da sostenere».

Infine, la richiesta di una rete di piste ciclabili più sicure, separate dalla strada. Il 75% degli studenti considera infatti pericoloso il tragitto  casa- scuola in bici. « Dai ragazzi sono venute idee interessanti, una traccia per chi oggi è chiamato a governare  la città per conto di chi la vivrà  domani — dice Andrea Giorgio — . Chiedono ascolto e coraggio: su alcuni  temi nel Comune di Firenze diamo  già risposte, come i bus gratuiti per gli studenti medi con il bonus Tpl e degli universitari. Su altre lavoriamo  come il potenziamento delle piste ciclabili » . Per la scuola la richiesta  più urgente, condivisa dal 40% degli alunni, è di avere «un microclima  adeguato e confortevole per tutto l’anno » , evitando gli sprechi.  Un quarto dei ragazzi chiede di installare fontanelli per l’acqua al posto delle bottigliette di plastica vendute alle macchinette. Il 18,4% crede che si debba migliorare la raccolta  differenziata. Non sorprende, di fronte a questi dati, che solo 3 studenti  su 10 si dichiarino soddisfatti delle attuali misure per la mobilità e addirittura 2 su 10 di ciò che è stato fatto per il cambiamento climatico.

© RIPRODUZIONE RISERVATA

Mezzi pubblici gratuiti e piste ciclabili protette tra le richieste degli studenti</content></article>