<?xml version='1.0' encoding='utf-8'?>
<article><type>digitale</type><title>BlackRock entra nella Climate Action 100+: 41 mila miliardi di dollari gestiti con un occhio alla sostenibilità</title><subtitle /><author /><date>10 Gennaio 2020</date><content>
        MILANO - La campagna Climate Action 100+, un gruppo di oltre 370 investitori globali che preme sulle compagnie nelle quali mette il denaro affinché siano trasparenti e attente alle tematiche della sostenibilità, ha un nuovo membro: un peso massimo. Anche BlackRock, il fondo Usa re dei mercati finanziari e degli investimenti, ha infatti deciso di entrare nella schiera portando a 41 mila miliardi di dollari il valore degli asset complessivamente gestiti dalla campagna.

Come nota Bloomberg, la mossa è fondamentale per dare ulteriore spessore a un gruppo che ha già ottenuto qualche risultato di rilievo nella 'lotta' per migliorare le prassi delle società che pesano per i due terzi delle emissioni di CO2 da parte delle aziende: gli attivisti hanno imposto ad esempio a Bp di produrre un report dettagliato per spiegare come le sue politiche d'investimento siano in linea con gli obiettivi dell'accordo di Parigi.

L'obiettivo dichiarato della campagna è anche quello di convincere le società a dettagliare esattamente come il cambiamento climatico avrà un impatto sul loro business, in modo da rendere chiaro agli azionisti quali siano quelle attrezzate per le sfide del futuro e quali invece siano rimaste indietro. "La decisione di BlackRock di firmare la Climate Action 100+ rafforza" la convinzione "dei maggiori gestori del mondo nel fatto che il cambiamento climatico sia uno dei maggiori rischi finanziari, sia per le compagnie che per l'intera economia", ha dichiarato Mindy Lubber della steering committee della campagna e amministratore delegato di Ceres. Secondo il manager, lo schierarsi di un nome così di peso "manda un forte segnale alle aziende perché riducano le loro emissioni, migliorino la governance e rafforzino la loro trasparenza".

D'altra parte, nell'industria dell'asset management il cambiamento climatico è sempre più alto in agenda. Cresce il pressing sui gestori perché facciano di più contro la crisi ambientale globale, e in effetti i flussi di denaro iniziano a spostarsi verso lidi che prestano attenzione al tema: l'agenzia Usa calcola che durante l'anno scorso i soli Etf con strategie Esg (acronimo per indicare l'attenzione a criteri environmental, social and governance) abbiano attirato 8 miliardi di investimenti.

La stessa BlackRock, d'altra parte, non è stata immune alle critiche di aver fatto finora troppo poco. Il Boston Trust Walden e Mercy Investment Services hanno avanzato un documento agli azionisti dello stesso fondo, ma anche di Vanguard Group e JPMorgan Chase &amp; Co., accusando le società in questione di non essersi comportate come predicano, una volta arrivato il momento di votare nelle assemblee alle quali partecipano come investitori. Nel caso di BlackRock, ad esempio, si contano solo quattro voti favorevoli alle proposte di obbligare le compagnie a analizzare le proprie emissioni di CO2 e l'impegno per il rispetto dei parametri di Parigi. Per il fondo si tratta del normale progresso del lavoro già fatto su questi temi. "Finalmente BlackRock ha riconosciuto che il suo approccio autonomo è stato controproducente", ha commentato Eli Kasargod-Staub a Bloomberg, direttore di Majority Action, una non-profit che lavora al fianco degli azionisti su questi temi.
    </content></article>