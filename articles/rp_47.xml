<?xml version='1.0' encoding='utf-8'?>
<article><type>digitale</type><title>Svegliati Roger Federer! Quella banca (svizzera) fa la furba</title><subtitle /><author>
			
				di RICCARDO LUNA
			
		</author><date>08 Gennaio 2020</date><content>
        Ho come l’impressione che il grande risveglio dei giovani che lo scorso anno hanno imposto il tema del riscaldamento del pianeta nell’agenda politica, non fosse un fuoco di paglia. Che insomma Greta Thunberg non sarà una meteora del 2019, ma una stella la cui luce continuerà a brillare anche nel prossimo futuro. Un indizio molto potente arriva dalla placida Svizzera, dove la vicenda di una dozzina di attivisti portati in tribunale da una grande banca sta montando sui social coinvolgendo nientemeno che un campione assoluto del calibro di Roger Federer.

In verità il tennista più grande di tutti i tempi in questi giorni è in Australia, impegnato non solo nel tentativo di vincere il suo ennesimo Grande Slam, ma anche a raccogliere fondi per contribuire alla ricostruzione del continente flagellato dagli incendi. Ha un cuore grande Federer: proprio qualche giorno fa il Financial Times ha ricordato che attraverso la fondazione che porta il suo nome, sostiene la formazione scolastica di un milione di bambini fra Svizzera e Sudafrica. Quel post è stato ufficialmente pagato da Credit Suisse, una grande istituzione bancaria di cui Federer è ambasciatore da molto tempo. E qui nasce il caso di queste ore.

Nel novembre del 2018 infatti una dozzina di ambientalisti ha fatto irruzione in una filiale della banca a Losanna: erano vestiti da tennisti e hanno iniziato a giocare tra i clienti della banca per chiedere a Federer di dissociarsi dagli investimenti che il Credit Suisse fa ogni anno nel settore fossile (carbone e petrolio). La cosa poteva finire lì, e invece la banca ha ritenuto di “non poter tollerare comportamenti illegali che minacciano gli impiegati e i clienti”, e ha portato la “sporca dozzina” in tribunale chiedendo di condannarli ad una multa di 21 mila e 600 franchi svizzeri. Lunedì è attesa la sentenza.

Nel frattempo sui social rimbalzano tweet con l’hashatg #rogerwakeup, svegliati, Roger. Chiedono al campione di convincere la banca a smetterla di sostenere investimenti che vanno contro la lotta al cambiamento climatico (57 miliardi di dollari dal 2016 ad oggi, secondo Global climate strike); oppure di cambiare sponsor. Diventa un ambasciatore del clima, piuttosto, gli dicono in tanti. Vedremo come andrà a finire ma intanto è evidente che il clima è cambiato, non solo quello della Terra, ma anche l’indulgenza o l’indifferenza con cui le nuove generazioni guardavano a certi comportamenti. 
 
    </content></article>