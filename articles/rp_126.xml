<?xml version='1.0' encoding='utf-8'?>
<article><type>digitale</type><title>Meglio una crescita lenta, purché difenda l'ambiente: italiani campioni di sostenibilità</title><subtitle /><author /><date>21 Gennaio 2020</date><content>
        Crescita sì, ma se non è sostenibile non ne vale la pena. Meglio perdere qualche punto di Pil ma tutelare l'ambiente, sia a livello macro che nelle scelte del quotidiano. Sono gli italiani descritti nell'ultima ING International Survey, che misura quanto il comportamento dei consumatori a livello globale sia in linea con i principi di un'economia circolare.

In un panorama globale che viede aziende e consumatori "ancora lontani dall'aver adottato tutte le azioni in grado di favorire la piena affermazione di un modello di economia circolare", gli italiani spiccano perché in tre casi su quattro (77%) "ritengono che una crescita economica più lenta sia il giusto prezzo da pagare per favorire una maggiore protezione dell'ambiente. Un dato superiore alla media europea, pari al 74%, che evidenzia come in Italia i consumatori siano favorevoli allo spostamento verso un'economia circolare che, oltre a tutelare l'ambiente, è in grado di produrre una crescita sostenibile".
[[ge:rep-locali:repubblica:245781931]]
Secondo quanto osservato nella ricerca, il cambiamento climatico e la diffusione dei rifiuti in plastica "sono tra le principali criticità che preoccupano rispettivamente il 39% e il 35% degli italiani, il 42% e il 37% degli spagnoli, il 31% e il 29% dei francesi, il 34% e il 39% dei britannici, il 38% e il 34% dei tedeschi, il 34% e il 29% degli americani e il 34% degli australiani".

Secondo il famoso principio del votare con il portafoglio, questa attenzione che si muove dal basso non può lasciare indifferenti le aziende che "stanno via via adottando misure per diventare sempre più sostenibili, riducendo sempre di più l'uso della plastica e aumentando la quota di riciclo, con processi sempre più in linea con modelli di economia circolare. E questo cambiamento è spesso generato dalla base: in Italia, il 70% degli intervistati chiede alle aziende di agire in questa direzione, rispetto il 69% degli inglesi, il 67% dei francesi, il 60% degli australiani, il 56% dei tedeschi e il 53% degli americani".

Il percorso, però, è appena iniziato: "Uno studio dell'Alliance for Corporate Transparency ha tuttavia rilevato che solo il 47% delle grandi aziende è in grado di agire concretamente su questi fronti", ricorda Ing.

Anche i consumatori, d'altra parte, possono migliorare i loro stili di vita. Dalla stessa indagine di Ing emerge che il 96% degli europei ha dichiarato di aver gettato via almeno un rifiuto di plastica al giorno, mentre il 38% parla di tre o cinque rifiuti. Sul fronte individuale, si cerca però di migliorare questa situazione attraverso la raccolta differenziata, con gli italiani che, quando si tratta di separare sempre il materiale riciclabile, si aggiudicano il primo posto in Europa con un 92%, seguiti da Germania (87%) e Francia (83%). Fanalino di coda sono gli Stati Uniti, con solo il 53%".

"Ma non dimentichiamoci della terza R dell'economia circolare: oltre alla riduzione dei rifiuti e al riciclo, c'è anche il riutilizzo - chiosa la ricerca - Il 60% degli europei ha dichiarato che, nei prossimi tre anni, opterà per il riutilizzo degli oggetti piuttosto che per il loro smaltimento. Anche in questo contesto, gli italiani figurano tra i più virtuosi con il 64%, subito dietro a Turchia (70%), Spagna (69%) e Romania (66%) ma davanti a Francia (62%), Regno Unito (52%), Germania (49%) e Paesi Bassi (43%)".
    </content></article>