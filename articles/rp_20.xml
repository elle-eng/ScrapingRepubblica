<?xml version='1.0' encoding='utf-8'?>
<article><type>digitale</type><title>Greta cambia nome e diventa Sharon (per un giorno)</title><subtitle /><author>
			
				di ENRICO FRANCESCHINI
			
		</author><date>04 Gennaio 2020</date><content>
        LONDRA - Per un giorno si è chiamata Sharon, Greta Thunberg nella giornata di ieri ha cambiato nome sul suo profilo sul social network. Non perché si è stufata di Greta. Bensì per rispondere, con l’umorismo che la distingue, a una gaffe diventata virale nei suoi confronti.



    Fantastic @gretathunberg haha#SaturdayMorning #mastermind pic.twitter.com/wMRvrzkiV7— The Quiz Addict (@quizaddictblog) January 4, 2020 


L’attrice Amanda Henderson, interrogata su come si chiami “la famosa giovane ambientalista svedese” in un quiz di un reality show su una rete televisiva britannica, dopo una lunga pausa di incertezza ha detto: “Sharon?” Il suo errore è diventato il video più popolare sui social nelle ultime 24 ore, con 5 milioni di visualizzazioni in tutta Europa. Così lo ha visto anche Greta a Stoccolma. Ma invece di irritarsi o offendersi, ha spiritosamente reagito cambiando nome sul suo profilo su Twitter. Non è l’unica modifica che ha fatto alla sua biografia sul social network: ha anche aggiornato l’età, poiché venerdì ha compiuto 17 anni.

E non è la prima volta che Greta usa l’ironia davanti agli attacchi o agli episodi che la riguardano. L’altro giorno Donald Trump ha twittato che farebbe meglio a rilassarsi e andare al cinema con un amico, invece di occuparsi sempre di cambiamento climatico. E Greta ha prontamente twittato a sua volta: “Ho festeggiato il compleanno...rilassandomi e andando a vedere un bel film con un amico”. Tanto per dimostrare che neanche il bullismo del presidente degli Stati Uniti le fa perdere la pazienza. Come ha rivelato suo padre di recente alla Bbc: “Incredibilmente non se la prende con chi la critica. Sembra divertirsi. Ci ride perfino  su”.
 
    </content></article>