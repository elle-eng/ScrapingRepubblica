<?xml version='1.0' encoding='utf-8'?>
<article><type>cartaceo</type><title>Con 200 mila alberi  comincia la semina di un futuro sostenibile</title><subtitle /><author /><date>04/01/2020</date><content>di Federica Venni Il 2019 è stato l’anno in cui Palazzo Marino, rispondendo alle richieste dei ragazzi di Fridays For Future, ha dichiarato l’emergenza climatica e ambientale. Ed è stato anche l’anno in cui il sindaco Sala si è assegnato le deleghe all’Ambiente. Due mosse dalla forte valenza simbolica che in questo 2020 dovranno seminare azioni concrete. Le urgenze sul tavolo  sono due: la qualità dell’aria e il riscaldamento  climatico.

Secondo l’ultimo dossier di Legambiente  il 2019 ci ha regalato una diminuzione dello smog: Milano, nei valori medi annui, non ha sforato  il limite europeo di 40 microgrammi  al metro cubo di polveri sottili. Ma il 2020 si apre già con lo smog fuorilegge. E per evitare passi indietro  la sfida è mettere in campo politiche  sinergiche. Il 2020 sarà l’anno del consolidamento di Area B con l’attivazione di altre telecamere, salvo  ritardi, in buona parte dei varchi d’ingresso alla città. « Bisogna chiudere  il cerchio — incalza Anna Gerometta  dei Cittadini per l’Aria — e possibilmente  anticipare l’anno del “diesel free”. Il 2025 è troppo tardi». Ad altri capitoli quali l’incremento della mobilità elettrica, il completamento  delle piste ciclabili e la sostituzione  di vecchie auto e caldaie, va aggiunto l’obiettivo di una Milano più verde. Perché se da una parte gli alberi sono un efficace strumento antismog, dall’altra fanno da argine ad un aumento delle temperature che rischia di sfiorare i cinque gradi in trent’anni. Il programma Foresta-Mi, che punta a piantare sull’area metropolitana tre milioni di nuovi alberi in un decennio, metterà radici  già quest’anno con i primi 200 mila.  Una macchia verde che potrebbe estendersi anche sulle cime degli edifici: «Il 22 per cento dei tetti milanesi  — spiega il consigliere Carlo Monguzzi — può ospitare orti e simili ». E se l’obiettivo da qui al 2030 è di arrivare a 13 milioni di metri quadri, questo può essere l’anno di lancio.

k L’operazione ForestaMi Nuovi alberi piantati in città: il piano di forestazione urbana presentato dal Comune prevede una prima fase nel 2020 con l’inserimento di 200 mila piante</content></article>