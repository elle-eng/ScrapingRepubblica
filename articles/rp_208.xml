<?xml version='1.0' encoding='utf-8'?>
<article><type>cartaceo</type><title>Il piano verde che piace alla finanza</title><subtitle /><author /><date>03/02/2020</date><content>mariano mangia, roma

Più di mille miliardi di euro in dieci anni l’investimento varato dall’Ue. Gilles Moëc (Axa Im) illustra luci e ombre P iù di un trilione, mille miliardi  di euro in dieci anni.  A tanto ammonta il Green  Deal, il piano verde varato dalla Commissione Europea con l’obiettivo  di arrivare all’impatto climatico  zero nel 2050. Dal Green Deal potrebbe arrivare una spinta alla crescita dell’economia, oggi stagnante,  dell’area euro, ma in realtà, come hanno osservato Gregory Claeys e Simone Tagliapetra sul blog Bruegel, l’annunciato trilione copre appena un terzo dell’impegno  necessario per ridurre le emissioni  nei limiti stabiliti e, soprattutto,  un quarto della spesa sarà finanziata  dirottando risorse da altri programmi.  Insomma, non è abbastanza.  Per Gilles Moëc, Head of Research  in Axa Investment Managers, nel Green Deal ci sono alcuni ingredienti,  c’è innovazione, ma mancano anche  alcuni elementi. «Cominciamo da ciò che è positivo», commenta. «E’ molto positivo il fatto che ci sia questo impegno da parte degli Stati,  da parte dell’Unione Europea, in questo momento in Europa per un politico è impossibile presentarsi agli elettori senza un piano verde. Il piano verde riflette questa nuova consapevolezza e questo è sicuramente  un fatto positivo».

Il primo aspetto negativo che rileva è il limitato budget dell’Unione Europea.  «La Commissione Europea spiega - ha cercato di fare del suo meglio, compatibilmente con questo  vincolo, sostanzialmente ha rimpacchettato  una serie di programmi  già esistenti per combattere il cambiamento climatico, ma finché il vincolo numero uno, che è la dimensione  del bilancio europeo, non è risolto, rimane un gap». Come  colmare questo gap? Il settore privato sta sicuramente facendo la sua parte, sostiene, ma il problema è come investire oggi in aziende inquinanti,  come aiutare le imprese nella transizione, come assicurarsi che abbiano accesso a fonti di finanziamento  per attuarla. Quasi 10 anni  fa, osserva, abbiamo dovuto affrontare  l’’emergenza del debito sovrano  in Europa, abbiamo dovuto creare dal nulla, l’Esm, il Meccanismo  Europeo di Stabilità. La proposta  avanzata da Axa IM è di replicare  questo meccanismo, utilizzare i fondi ottenuti con una emissione congiunta di debito per finanziare la transizione, per aiutare le aziende  a passare da processi molto inquinanti  a qualcosa di più pulito. Una transizione che ha comunque un costo e per Moëc entrano gioco velocità e aspetti fiscali. Dobbiamo accettare, spiega, il fatto che è molto  complicato operare una transizione  verde senza incorrere in un temporaneo costo in termini di crescita:  in sostanza si spingono aziende  e famiglie a investire e consumare  prodotti che tendono ad essere più costosi di quelli inquinanti, perché  sono ancora nella fase inziale del loro ciclo di prodotto, non ci sono  economie di scala. «Più velocemente  si spingono le persone verso i prodotti verdi, più breve sarà la transizione e minori i costi, perché se più persone si spostano, ad esempio,  verso le auto non inquinanti, il costo delle auto elettriche diminuirà  », sottolinea Moëc. Per evitare, poi, che il costo della transizione ricada  interamente sull’utente finale,  occorrerà intervenire anche sulla  fiscalità e qui torna in gioco la proposta  dell’emissione di debito congiunta  per rendere il trattamento fiscale  della transizione molto più sostenibile  finanziariamente. Il momento  è quanto mai propizio: «Dobbiamo  muoverci subito: abbiamo una bella finestra di opportunità, ma la finestra si chiuderà, i tassi di interesse non rimarranno negativi per sempre».

Tutto questo, infine, impatta anche  sulla gestione dei portafogli: c’è una maggiore sensibilità degli investitori  su questi temi, c’è da fronteggiare  l’effetto della transizione sul valore di alcune aziende, occorre guardare agli investimenti in un’ottica  di più lungo periodo. Se vogliamo,  è un «assist» per la gestione attiva.  «Penso proprio di sì, perché uno dei compiti di un gestore attivo dovrebbe  essere quello di non replicare  semplicemente gli ultimi sviluppi  dei mercati, ma cercare di impostare  un obiettivo e guardare oltre il «rumore di fondo» del mercato per tener conto delle prevedibili tendenze,  e sicuramente la necessità di ‘ripulire’ l’economia è un trend importante». Ma c’è un altro elemento  mancante del Green Deal: sono  stati fissati obiettivi sulle emissioni  di CO2, ma allo stato attuale non ci sono piani da parte degli Stati  membri, per quanto riguarda, ad esempio, il loro mix energetico. «E se non sai quali sono i piani per il mix energetico, è piuttosto difficile sapere come allocare i tuoi asset». E’ così anche per il prezzo del carbonio:  c’è molta poca visibilità su quello  che sarà il costo del non essere conformi agli standard verdi nei prossimi cinque, dieci o venti anni. «Con una chiara traiettoria del prezzo  del carbonio si avrebbe una migliore  idea di dove dovrebbero essere  allocate le risorse».

©RIPRODUZIONE RISERVATA 1</content></article>