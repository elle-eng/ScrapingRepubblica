<?xml version='1.0' encoding='utf-8'?>
<article><type>cartaceo</type><title>Ucciso da un masso mentre fa una foto  La tragedia di un ingegnere a Petra</title><subtitle /><author /><date>21/02/2020</date><content>Amava viaggiare, era curioso del mondo Alessandro Ghisoni, ingegnere  piacentino di 32 anni. È morto ieri mattina a Petra, la città  rosa della Giordania patrimonio  dell’Umanità. Ucciso, mentre  si era fermato per scattare una foto, da un sasso che lo ha colpito alla testa, un masso staccatosi  dalla parete resa friabile dalle piogge. Era con la moglie Sonia, sposata a luglio, i cognati e alcuni turisti italiani tra i quali due medici che lo hanno soccorso.  Ma non c’è stato nulla da fare.  Era partito da Piacenza, dove viveva, diretto ad Amman per visitare  come prima tappa proprio Petra, la storica capitale dei Nabatei,  meta ogni anno di oltre un milione di turisti, di cui nel 2019 ben sessantamila italiani. Un luogo  magico, con le facciate dei palazzi  intagliate nella pietra arenaria,  lunghi e stretti canyon nella  zona arida, desertica. Col problema  dei terremoti e delle alluvioni  che sarebbero stati proprio  la causa dell’incidente mortale.  Lo ha spiegato il presidente dell’autorità regionale che ha assicurato  ogni impegno per garantire  l’incolumità agli escursionisti.

«La sua morte è una drammatica  conseguenza del cambio climatico  che da anni si manifesta a Petra con piogge torrenziali», dice Mohammad Ersan, ambientalista e attivista locale. «Le alluvioni  degli ultimi giorni hanno praticamente sciolto le pietre, e provocato i crolli. Altrove si sono  formati fiumi di acqua e di fango nei canyon di arenaria, sta crollando un’intera parere di roccia.

È gravissimo che non siano state  prese misure per impedire l’accesso in quelle zone». Dopo la morte di Ghisoni è stata aperta  un’inchiesta, mentre il corpo dell’ingegnere verrà sottoposto all’autopsia e poi tornerà in Italia  dove vivono i genitori. Sonia è rimasta li, con la sorella e il cognato,  assistita dall’ambasciata e dagli uomini della Farnesina.

Con lei Alessandro non perdeva  occasione per partire. Negli ultimi anni ogni vacanza aveva una meta diversa, organizzata con cura, dalle calli veneziane ai templi del Myanmar a dicembre.  Sempre con Sonia accanto, fotografa professionista.

Ghisoni lavorava alla Bolzoni di Casoni di Podenzano, alla periferia  di Piacenza, dove era arrivato  dopo la laurea. Era nel team di progettazione dell’ufficio tecnico  della azienda, che produce materiali e attrezzatura per la logistica.

«Era con noi da otto anni. Un ingegnere brillante e appassionato,  e stimato per talento e umanità: un ragazzo straordinario,  una persona meravigliosa, un faro».

©RIPRODUZIONE RISERVATA

La coppia Alessandro Ghisoni, 32 anni, piacentino, con la moglie Sonia Si erano sposati nel luglio 2019</content></article>