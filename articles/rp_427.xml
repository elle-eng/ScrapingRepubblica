<?xml version='1.0' encoding='utf-8'?>
<article><type>digitale</type><title>Amare e sperare di questi tempi </title><subtitle /><author>
		
			
				
				
				
					Michele Neri
				
			
		
	</author><date>16 Marzo 2020</date><content>
        È inconsueto che un romanzo sia proposto da una rivista scientifica come ricetta per lenire o almeno dare un significato a un’ansia che afferra tutti. Tempo variabile (Nn editore) di Jenny Offill non è però un altro romanzo sull’emergenza climatica, ma la lettura che più si avvicina alla nostra condizione di viventi all’ombra della catastrofe ambientale; noi che, mentre ci occupiamo delle solite attività e pianifichiamo un futuro, non possiamo ignorare che la fine del mondo sia sempre più vicina.

Il New Scientist evidenzia l’efficacia dello stile rapsodico, pulsante — con cui Jenny Offill aveva già auscultato i battiti di un matrimonio in Sembrava una felicità — nel fotografare dall’interno della mente il peso psicologico dell’apocalisse ambientale. Che cosa succede ai neuroni sentimentali, alle piccole volontà emotive che, nonostante gli allarmi esistenziali, continuano ad amare e sognare e intanto, producono pensieri di fuga, studiano come sopravvivere, farsi il dentifricio in casa o comprare un caravan e correre verso il luogo più disabitato della Terra.

La grande intuizione del romanzo è questa: il rapporto che intavoliamo con il cambiamento climatico è diventato viscerale, un teatro imprevedibile, pieno di alti e bassi, follia e slanci, quanto una vita di coppia. Il rischio ambientale è un parente stretto, un nostro doppio con cui fare i conti.

Noi siamo tutti un po’ Lizzie Benson, la protagonista. Fa la bibliotecaria a New York, non sappiamo in che anno ma nel futuro e un passo in più verso il disastro; è sposata a un uomo che ha perduto le ambizioni e di cui non è innamorata, ha un figlio piccolo e un fratello drogato; s’innamora di un giornalista. Recita per lui i propri talenti in caso di emergenza: «Di recente ho imparato a costruire una candela che brucia a lungo con una lattina di tonno (sott’olio, non al naturale), ho imparato a riconoscere un noce nero, e so che se necessario si può vivere mangiando lo strato interno della scorza di betulla...».

Lizzie non smette di funzionare e agisce per proteggere gli affetti, sapendo però che non c’è un senso nelle sue azioni, perché è bersagliata da messaggi, oracoli e annunci sulla fine incombente. Una domanda irrompe in mezzo ai pensieri di Lizzie: se fosse necessario fuggire, quanti chilometri potrei percorrere con il bambino in braccio? È come se, per scrivere Tempo variabile, Jenny Offill avesse usato i nostri pensieri e, benché sembri impossibile, con quel tanto di humour da darci la dose giusta, non paralizzante, di terrore.

Perché l’ha scritto?
«Chi non vive il rischio diretto di un’apocalisse ambientale, è sospeso in un limbo. Intellettualmente convinto che la situazione sia grave, senza provare l’emozione connessa. Ho scritto il romanzo perché voglio che la crisi si senta e non si pensi soltanto».

È un tentativo di sfuggire all’oppressione dei dati, portando la questione ad altezza d’uomo?
«Esatto: sono esausta. Gli scenari apocalittici immobilizzano e, come stiamo assistendo ora con la pandemia, la paura è un’emozione così potente da oscurare le altre. C’è però anche una possibile gioia nell’immaginare come potrebbe essere un mondo in cui noi vorremmo vivere. E per questo ho provato a esplorare varie possibilità di venire a patti con il cambiamento climatico. Ognuno deve trovare una propria via, ma poi serve un’azione collettiva. Ho sempre pensato che servirebbe un movimento chiamato “Attivismo per ipocriti”: ognuno faccia ciò che può ovunque si trovi».

L’ossessione di Lizzie per salvare persone e cose è un modo per affrontare la sorte?
«È quello che consigliano gli psicologi per sfidare il disastro. Appena cominci a pensare ad aiutare il prossimo, trasformi la situazione. Non sei più soltanto la vittima, sei un salvatore. Compiere il proprio lavoro, distrae dal terrore esistenziale».

Qual è la funzione di uno stile spesso interrotto, a blocchetti?
«Lascia spazio al lettore perché collabori con me. La speranza è che le pause consentano a immagini e idee il tempo necessario a sedimentare e amplificarsi. Sono simili ai dossi artificiali sulle strade, un invito a rallentare e osservare».

Ai tempi della falsificabilità dell’esperienza e della delusione della politica, la letteratura è un’alternativa?
«Abbiamo bisogno di tutte le arti perché è necessario controllare il potere dell’immaginazione e ricordare che esistono altri modi per vivere rispetto a quelli che conosciamo».

Lizzie è abitata da una coscienza a più strati. È perché da quando l’orizzonte degli eventi è penetrato all’interno, viviamo un numero crescente di esperienze contemporanee?
«Il giorno in cui smisi di pretendere che non stessi vivendo su più livelli (spavento per il clima un momento, le normali preoccupazioni il successivo), mi si è chiarita la mente e ho scoperto nuove strade per il mio attivismo. Costa fatica mentirci e io ho smesso d’ingannarmi che non fossi spaventata dal collasso ecologico».

Per arricchire la lettura del romanzo, lei ha creato un sito: obligatorynoteofhope.com.
«È un luogo dove raccogliere le tante azioni piene di speranza in cui mi sono imbattuta mentre scrivevo il romanzo».

Il titolo originale del romanzo è “Weather”. L’inglese offre una variante promettente, perché il verbo to wheater significa resistere, sopravvivere. Problema e soluzione nella stessa parola?
«È la mia speranza, che il titolo possa contenere entrambi i significati. Dobbiamo resistere insieme a questi tempi difficili».



Il libro
Tempo variabile di Jenny Offill (Nn editore, traduzione di Gioia Guerzoni, pagg. 176, euro 16)
    </content></article>