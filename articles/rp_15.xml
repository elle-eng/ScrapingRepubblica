<?xml version='1.0' encoding='utf-8'?>
<article><type>cartaceo</type><title>Un altro anno rovente È il quarto di sempre nella classifica del clima</title><subtitle /><author /><date>04/01/2020</date><content>di Valentina Acordon Ormai è diventata un’abitudine e il segno di una nuova normalità: il 2019 va ancora una volta in archivio come uno degli anni più caldi dall’inizio  delle misure meteo, a Torino dal 1753, un dato in linea con quelli registrati negli osservatori storici del Nord Italia e della regione alpina,  e non solo. L’impronta della crisi  climatica in questo anomalo riscaldamento  è inequivocabile e non va solo cercata nelle temperature  ancora una volta troppo elevate ( 15° C di temperatura media, + 1.1° C sopra il normale), né nel soffio che ci separa dall’anno più caldo " di sempre" in città ( 15.1° C), né nel record  assoluto al vicino Osservatorio di Moncalieri ( 15.2° C, primato dal 1865), ma soprattutto nel fatto che a Torino basti l’inezia di un decimo di grado per far retrocedere il 2019 in quarta posizione, dietro 2018, 2015 e 2007 e a pari merito con il 2011 e il 2017. Per continuare con la terminologia  sportiva, l’accelerazione dell’aumento delle temperature negli ultimi decenni, il vero segno del riscaldamento globale di origine antropica,  ha causato un certo affollamento  nelle parti alte della classifica  degli anni più caldi: nei primi dieci  posti troviamo ben sette degli ultimi  nove anni (dopo il 2010) e per trovare  un caso antecedente al 2000 bisogna  scendere fino all’undicesima posizione condivisa dal 1997 e dal 2006, mentre solo uno tra i primi venti anni più caldi è anteriore al 1990. Per chi ha meno di 25 anni questo è il clima normale, ma ormai un po’ tutti ci stiamo abituando tanto che è difficile cogliere le anomalie e le differenze da un anno all’altro. Per questo ci sono le statistiche climatiche.

Nei decenni della seconda metà del Settecento, quando il medico torinese  Ignazio Somis iniziò la rilevazione  sistematica della temperatura  in città, la media annuale era di circa 12.5° C. Nel trentennio 1981- 2010, che ora vale come riferimento,  è salita a 13.9°C, che diventano  14.7°C se consideriamo solo l’ultimo  decennio. Sembra poco ma è tantissimo e per Torino ha significato,  per esempio, la scomparsa della neve e del gelo intenso, diventati eventi rarissimi, l’ormai relativa normalità  di massime sui 30° C da giugno  a settembre, prima degli anni Venti decisamente meno frequenti, e, allargando lo sguardo, l’arretramento  dei ghiacciai sulle Alpi con temperature un tempo inimmaginabili  ad alta quota, non solo in piena estate. Ne abbiamo avuto prova anche  nel 2019 che ha visto per la prima  volta vacillare i record di calore del terribile 2003. A Torino il giorno più caldo è stato il 27 giugno, con una temperatura media di 32.5° C e una massima di 39.4° C che ha solo sfiorato i 40°C, raggiunti nell’hinterland  sud e persino in Valle d’Aosta fino a 500- 700 metri. In confronto, la giornata più fredda è stata modesta,  il 23 gennaio, con una temperatura  media di -0.3 °C e una massima di poco sopra lo zero, all’interno dell’unica breve ondata di gelo in un inverno invece eccezionalmente  mite e asciutto.

Il freddo è arrivato solo a primavera  dopo la metà di aprile e il mese di maggio è stato uno dei più rigidi degli  ultimi anni anche con nevicate tardive sulle Alpi, mentre l’autunno e l’inizio d’inverno, nonostante le tante perturbazioni, sono stati relativamente  miti. Il 2019 è stato poi un anno piovoso, con 1209 mm in centro a Torino (+47 per cento oltre il normale). A pesare sono state soprattutto  le piogge superiori al normale  dell’autunno ( culminate nell’alluvione di fine novembre) e di luglio, dove i frequenti nubifragi hanno fatto registrare addirittura quasi 250 mm di pioggia in città, di cui 100 in dodici ore nella notte tra il 14 e il 15, con grandinate distruttive  in provincia e raffiche di vento oltre  i 90 km/ h in pieno centro il 27. Anche questi sono probabilmente i segnali di un clima diverso.

© RIPRODUZIONE RISERVATA</content></article>