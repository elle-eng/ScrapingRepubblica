<?xml version='1.0' encoding='utf-8'?>
<article><type>cartaceo</type><title /><subtitle /><author /><date>25/05/2025</date><content>Uno spazio importante al Festival di Green&amp;Blue sarà dedicato alle città, il luogo principe della nostra civiltà dove entro il 2050 vivranno i due terzi della popolazione mondiale. E le città anche nel nostro Paese rappresentano un fronte cruciale nella lotta contro il cambiamento climatico, ed è per questo che proprio da qui devono partire le azioni più decise per l’adattamento e la mitigazione del riscaldamento globale.

Il tempo stringe perché l’Agenda Onu impone di ripensare i luoghi in cui si vive entro il 2030. Pochi anni in cui si dovrà ridurre l’impatto ambientale, migliorando la qualità dell’aria, gestendo in modo efficiente i rifiuti e promuovendo la mobilità sostenibile. Ce la faranno le città? L’attuazione dell’Agenda 2030 richiede la collaborazione tra i governi locali, le imprese, le organizzazioni non governative e i cittadini. Quelle italiane che fanno parte della missione dell’Ue per 100 città intelligenti e a impatto climatico zero sono chiamate a giocare un ruolo centrale.

Con questa consapevolezza si aprirà a Milano al Museo Nazionale Scienza e Tecnologia Leonardo da Vinci il 6 giugno alle ore 10 la Conferenza Nazionale delle Green City nell’ambito del Festival di Green&amp;Blue. Iniziativa che sarà aperta da un dialogo tra Edo Ronchi, presidente della Fondazione per lo sviluppo sostenibile, e Nino Tronchetti Provera, fondatore e managing partner di Ambienta.

Con loro discuteranno sindaci e assessori di città grandi e piccole che proporranno le loro ricette per rendere i luoghi in cui viviamo capaci di affrontare e resistere alla crisi climatica in corso, ovvero le politiche per la mitigazione e l’adattamento che vanno messe in campo.

Chiuderà la mattinata una tavola rotonda con rappresentanti istituzionali, tra cui Stefania Crotta, direttore generale del MASE; Paolo Arrigoni, presidente del GSE e Fabrizio Tucci, direttore dell’area progettazione ambiente dell’Agenzia del Demanio. Per capire come potranno essere le nostre città del futuro.</content></article>