<?xml version='1.0' encoding='utf-8'?>
<article><type>cartaceo</type><title>Pensiamo  verde</title><subtitle /><author /><date>15/02/2020</date><content>di Gaia Scorza Barcellona

«L’Homo Urbanus  mangia cibi pronti,  non coltiva più  nulla, non sa cosa  siano i cicli stagionali.  È viziato e dipendente   da un’agricoltura  che va ripensata». È chiaro  che ormai siamo a un punto di non ritorno, ricorda Riccardo Valentini,  fisico dell’Università della Tuscia  e Nobel per la Pace nel 2007 assieme  ad altri scienziati del Comitato  intergovernativo sui cambiamenti  climatici ( Ipcc), che ci costringe tutti a cambiare marcia. E prima lo facciamo, meglio è: « Nel 2050 otto persone su dieci abiteranno nelle città.  Vuol dire il 70% della popolazione  globale. Qualunque sfida per il futuro,  dalle risorse ai nuovi modelli di economia, deve partire dai sistemi  urbani » . Il tema è al centro della terza edizione di Many Possible Cities,  festival dedicato alla rigenerazione  urbana ideato da Manifattura Tabacchi, a Firenze dal 21 al 23 febbraio.  Una ventina gli studiosi italiani  e ospiti internazionali — scienziati,  architetti e designer — ragioneranno  sul futuro delle città. In nome del green thinking. «Sarebbe un gravissimo  errore affrontare il cambiamento  climatico escludendo le città. In questo schema il verde rappresenta un elemento fondamentale», spiega Valentini che domenica 23 ( ore 16) parlerà di "Verde sì, ma per chi? Il futuro  delle città tra resilienza, adattamento  e accesso". Tre pilastri della sopravvivenza che l’uomo dovrebbe aver appreso osservando gli ecosistemi.  «Se non impariamo ad adottare  una circolarità dei comportamenti  ( riutilizzare l’energia, riciclare e trasformare i materiali, non sprecare),  è la fine. Ma possiamo farlo, lavorando  in network come abbiamo sempre fatto», dice ottimista Valentini.

Che ne siamo capaci lo dimostra il Farm Cultural Park che in Sicilia ha trasformato Favara da patria di latitanti  mafiosi a laboratorio artistico permanente. Dietro a questa profonda  riqualificazione durata dieci anni  c’è Andrea Bartoli, che racconterà  l’esperienza a Many Possible Cities:  «Come siamo riusciti? Tanti cittadini  si sono attivati per far cose più grandi di loro, trasformando angoli  decadenti del centro storico in alberghi, spazi sociali, luoghi della cultura » . Se Favara oggi richiama centomila turisti all’anno è grazie alla  cittadinanza che si è rimboccata le maniche compiendo « un vero atto  di responsabilità», spiega Bartoli.

Chiunque può entrare nei Sette Cortili che attraversano il cuore di Favara e ha le sue emanazioni negli spazi espositivi, dove si staccano biglietti  per mostre, biennali ed eventi che durano tutta l’estate e oltre. Nel giro di due anni dall’avvio, il progetto  Farm è rimbalzato su The Guardian diventando un modello di comunità  rinata dal nulla, oltreoceano e fino agli Emirati Arabi. Oggi quella comunità è cresciuta e, guardando ai prossimi dieci anni, si è perfino costituita impresa sociale: la " Società per azioni buone" al momento conta  una settantina di persone, «un modo  per i favaresi di diventare azionisti  della propria città — racconta Bartoli  —. Insegniamo arte e architettura  ai bambini, perché la molla più forte per il futuro è la spinta a immaginare  dei luoghi dove far stare bene le persone » . Lo studio del territorio e la sostenibilità sono le condizioni attraverso le quali poi realizzare le idee, trasformare edifici in parchi, ripensare  gli spazi dove la cultura resti  viva e nutra la società.

Non è un caso se di rigenerazione urbana si parlerà negli spazi della Manifattura Tabacchi, ex stabilimento  che dopo quasi venti anni di abbandono ha riaperto i battenti con spazi recuperati, tuttora cantiere  aperto, oltre che laboratorio artistico  permanente. « Nel 2001 l’ultima  sigaretta uscita dalle macchine. Ora la fabbrica sta diventando un quartiere » , dice l’architetto Michelangelo  Giombini, responsabile dello  sviluppo dell’area che con i suoi sette ettari e sedici edifici sta prendendo  vita.

Tra gli ospiti più attesi del festival fiorentino Adam Thorpe, Kendall Tichner, Johan Nicolas, Indyi Johar, Valerio Borgonuovo e Silvia Franceschini.  La tre giorni di talk, laboratori  e mostre si svolgerà nell’edificio B9, dove il biologo Stefano Mancuso ha curato l’installazione della Fabbrica  dell’aria, una serra indoor che purifica l’aria dagli agenti inquinanti  per il 97%: dentro, le piante fanno il loro lavoro per rendere l’ambiente più sano. E lo faranno anche in esterni,  perché l’area punta a ospitare mille alberi da qui al 2023, quando Manifattura Tabacchi finirà di mostrare  il volto rigenerato della città. «Qui non si demolisce nulla — chiarisce  Giombini — perché già questo fa risparmiare energia e limita l’inquinamento  » . La riforestazione farà il resto per farci stare meglio, quando la Natura si sarà ripresa i suoi spazi.

© RIPRODUZIONE RISERVATA

k Spazi recuperati La Manifattura Tabacchi, ex stabilimento industriale trasformato in cantiere culturale

GIOVANNI SAVI</content></article>