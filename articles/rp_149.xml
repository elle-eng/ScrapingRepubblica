<?xml version='1.0' encoding='utf-8'?>
<article><type>digitale</type><title>Bce, confermati tassi e programma d'acquisti. Lagarde lancia la "revisione strategica"</title><subtitle /><author /><date>23 Gennaio 2020</date><content>
        MILANO - "Sarà un anno pieno". Così Christine Lagarde ha aperto la prima conferenza stampa del 2020 della Banca centrale europea: sarà l'anno di una "revisione" strategica della politica monetaria della Bce. L'atteso passo, che manca dal 2003, è stato lanciato dalla neo governatrice, che ha d'altra parte confermato - come da attese dei mercati - la fotografia dell'economia dell'Eurozona, i tassi ai livelli attuali e il Qe da 20 miliardi al mese.

La Bce "impiegherà un anno" per portare a termine la revisione strategica, ha dettagliato Lagarde secondo la quale "dicembre è la data probabile" per arrivare alle conclusioni. Nel corso di una conferenza stampa, la numero uno dell'Eurotower ha comunque voluto sottolineare che "il processo terminerà quando sarà terminato" e che le decisioni di politica monetaria nel 2020 resteranno "indipendenti" dalla revisione in corso. L'aspettativa è che si possa ridiscutere anche l'obiettivo di inflazione "vicino ma sotto il 2% nel medio periodo" in base alla quale - ad ora - opera la Bce. Ma sul punto, stimolata dalle domande dei giornalisti, Lagarde ha detto che non esprimerà le proprie preferenze per rispetto del lavoro del board e della revisione stessa.

"Rivedremo l'intera strategia della Bce: come raggiungiamo i nostri obiettivi, quali strumenti abbiamo a disposizione e com'è la nostra comunicazione e come pubblichiamo e divulghiamo le nostre decisioni", ha spiegato ancora la neo presidente. "Esamineremo tutta una serie di problemi" e "ascolteremo le aspettative delle persone per comprendere meglio le loro preoccupazioni". In una nota, la Bce ha poi dettagliato: "Il riesame includerà la formulazione quantitativa della stabilità dei prezzi, gli strumenti di politica monetaria, l'analisi economica e monetaria e le prassi di comunicazione In questo processo saranno considerati anche altri aspetti, quali la stabilità finanziaria, l'occupazione e la sostenibilità ambientale".

Cambiamenti climatici ed effetti dei tassi negativi (in vigore da ormai cinque anni) saranno al centro del processo. "L'ambiente e la sostenibilità saranno elementi cruciali della nostra revisione strategica", ha aggiunto Lagarde, sottolineando che "vari dipartimenti della Bce sono già al lavoro per considerare il cambiamento climatico nella valutazione dei rischi e i modelli previsivi".

Per quanto riguarda gli altri aspetti, "la crescita nell'Eurozona continua ma ad un passo moderato", ha detto Lagarde, in conferenza stampa dopo il Consiglio direttivo, spiegando che a "pesare è la debolezza del settore manifatturiero". Reiterata la fotografia che l'Eurotower aveva già dato a dicembre: "I rischi per le prospettive di crescita dell'area dell'euro, connessi a fattori geopolitici, crescente protezionismo e vulnerabilità nei mercati emergenti, restano orientati al ribasso sebbene siano divenuti lievemente meno pronunciati". La crescita "continuerà ad essere sostenuta da condizioni finanziarie favorevoli" e da una politica monetaria "accomodante".

Di fronte a questo scenario, la risposta monetaria è dunque confermata. "Sulla base della consueta analisi economica e monetaria abbiamo deciso di lasciare invariati i tassi di interesse di riferimento. Ci attendiamo che si mantengano su livelli pari o inferiori a quelli attuali finché non vedremo le prospettive di inflazione convergere saldamente su un livello sufficientemente prossimo ma inferiore al 2% nel nostro orizzonte di proiezione e tale convergenza non si rifletterà coerentemente nelle dinamiche dell'inflazione di fondo". Anche per quel che riguarda il piano di acquisto titoli, "ci attendiamo che gli acquisti netti di attività per 20 miliardi di euro al mese proseguiranno finché necessario a rafforzare l'impatto di accomodamento dei nostri tassi di riferimento e che termineranno poco prima che inizieremo a innalzare i tassi di riferimento".
    </content></article>