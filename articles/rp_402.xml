<?xml version='1.0' encoding='utf-8'?>
<article><type>cartaceo</type><title>Gioca e vivi l’avventura</title><subtitle /><author /><date>07/03/2020</date><content>di Annarita Briganti

Tutto dev’essere interattivo, anche i  libri di carta, e le famiglie italiane  in questo momento hanno bisogno  di distrarsi, quindi ben venga leggere/  giocare tutti insieme. È la nuova  frontiera della letteratura per l’infanzia,  nel caso in questione importata  dalla Francia: i game book. Volumi in cui alla fine  di ogni capitolo il lettore deve prendere una decisione  che determinerà la trama, con più finali possibili.  «Sono libri che servono ad avvicinare i giovani alla  lettura incuriosendoli su temi che amano, dallo spazio alla scoperta di un territorio poco noto come la Groenlandia. Pagina dopo pagina inventi la tua storia in base a come sei. Non c’è un ordine dei capitoli  giusto o sbagliato, esistono soltanto percorsi diversi  » , spiega Virginia Ponciroli, responsabile editoriale  di Electa Kids, che col suo marchio Electa Junior  sta puntando sui game book. E infatti ora manda  in libreria i primi due titoli: Missione Marte di Philippe  Nessmann e Missione Polo Nord di Sophie Blitman.

Un misto tra giochi di ruolo, videogiochi e racconti  di formazione. E anche un modo di leggere, divertendosi,  per chi desidera imparare cose nuove. «Vuoi sostituire un astronauta che non può più partire  per una missione? Se rispondi sì senza esitare, vai al capitolo 13. Altrimenti non c’è problema: decine di astronauti sognano di sostituirti. Chiudi il libro e torna  a quello che stavi facendo! » si legge all’inizio di Missione Marte, mentre in Missione Polo Nord si potrà  decidere, ad esempio, se trasferirsi per qualche mese (all’interno della trama del libro-gioco) in un villaggio  di artisti Inuit, imparando la loro cultura. Il tutto in un contesto dominato da alcune idee forti: dalla giusta spinta degli esseri umani a fare sempre nuove scoperte al cambiamento climatico che sta mettendo a repentaglio anche il Polo Nord – e contro il quale lotta Greta; dalla convivenza pacifica tra i popoli  alla tutela delle specie protette. Una delle domande  più curiose del volume riguarda come mettere  in fuga l’orso bianco, casomai se ne incontrasse uno: non si deve sparare se non in caso di pericolo, non bisogna andare a cercare qualcosa da mangiare per tenerlo buono, ma bisognerebbe saltare agitando  le braccia.

« La vera sfida è portare i bambini e i ragazzi, e i loro  genitori, in libreria. I giovani devono ricominciare ad “ annusare” i libri, a sfogliarli, a toccarli e poi a decidere  cosa leggere. Devono ritrovare il “sapore” della  carta per affezionarsi ai libri, per coltivare l’amore per le pagine scritte. Poi, in futuro, sceglieranno se leggerli di carta, digitali o entrambi, ma partendo dalla lettura tradizionale è più facile diventare lettori.  Per questo i game book di Electa sono solo cartacei.  Per raggiungere lo scopo, però, dobbiamo parlare  la loro lingua, che è quella dei videogiochi e della Rete», conclude Ponciroli, che sottolinea anche la cura  di questi volumi. Hanno una bella carta, un formato  adatto a essere messo nello zaino e un prezzo che la editor definisce competitivo: 12,90 euro.

© RIPRODUZIONE RISERVATA

k Tra i ghiacci. Due dei personaggi di Missione Polo Nord

© Dorfresh

Sophie Blitman  Missione  Polo Nord Electa Junior

Traduzione Rossella Savio  Illustrazioni  Dorfresh  pagg. 128  euro 12,90  Età: 8+

Philippe  Nessmann Missione Marte Electa Junior

Traduzione Rossella Savio  Illustrazioni  Dorfresh  pagg. 128  euro 12,90  Età: 8+</content></article>