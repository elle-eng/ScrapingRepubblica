<?xml version='1.0' encoding='utf-8'?>
<article><type>cartaceo</type><title>"L’allerta meteo ci ha negato la visita al Quirinale"</title><subtitle /><author /><date>07/02/2020</date><content>di Irene de Arcangelis Il vento di tramontana sorteggia il numero nove. Scuole chiuse per il nono giorno da gennaio scorso, per la sesta volta dall’inizio di questo anno  scolastico. Le prime quattro a novembre,  la quinta a dicembre. E poi ieri: la sesta volta da settembre. Causa  raffiche di vento da Nord- Ovest. Che martedì scorso, con l’allerta meteo,  aveva spinto l’amministrazione comunale a chiudere per mercoledì 5 febbraio solo parchi pubblici e cimiteri.  Poi, in serata, la situazione è peggiorata ed è stata disposta la chiusura delle scuole per la giornata  di ieri. Sulla decisione è stata determinante  la caduta di alcuni alberi  vicino a scuole cittadine. Così nono  giorno senza scuola. Puntuale il forte vento di tramontana che ha anche  interrotto a tratti i collegamenti con le isole per il mare agitato. Si paga  il prezzo della decisione. Prezzo che, consapevoli o no, pagano gli studenti. Dice a " Repubblica" Francesca Castanò, docente universitaria  di Architettura in questo caso nei panni di mamma di uno studente  dell’istituto comprensivo "Cesare Pavese": «Da settimane la III C della scuola "Cesare Pavese", dopo un fortunato  sorteggio, è selezionata per andare al Quirinale insieme ad altre 9 classi di tutta Italia, in occasione delle celebrazioni per i 150 anni di Roma capitale d’Italia. Alla grande eccitazione iniziale per l’occasione di partecipare a un evento speciale sono seguiti i giorni di preparazione a scuola dei ragazzi, per le domande da porre al presidente Mattarella, per l’organizzazione della trasferta. Tutto era prontissimo.... ma a Napoli,  come da tradizione, è facile che anche le cose belle vadano storte. Qui dove si inciampa nelle opere d’arte delle metropolitana più bella del mondo, o dove si cammina tra la munnezza e il mare senza neanche più farci caso o dove l’allerta meteo chiude parchi, cimiteri e scuole senza  darti alcuna possibilità di replica o di confronto. È così, come da tradizione, quella che doveva essere un’esperienza  indimenticabile si riduce a un nulla di fatto, tra dispiacere e incredulità,  tra delusione e rassegnazione.  Dal Presidente Mattarella in Quirinale Napoli non ci sarà, i ragazzi  napoletani non ci saranno, nessuno  comprenderà bene le ragioni di questa assenza, neanche loro stessi  » . Difficile avere un’altra occasione.  « Gli alberi dovrebbero essere potati  ed esaminati dai giardinieri del Comune — interviene il preside Domenico  Ciccone, del direttivo nazionale dell’associazione dirigenti scolastici  — Una scuola di medie dimensioni  costa 35 mila euro di stipendi al giorno, sei milioni in un anno. Sono  soldi persi in termini di offerta formativa, perché in una regione con problemi di scolarizzazione dieci  giorni di chiusura delle scuole rendono  la criticità ancora maggiore » . E mentre il presidente della III Munciipalità  Ivo Poggiani chiede che si indaghi perché uno degli alberi caduti  mercoledì era stato appena oggetto  di verifiche del Comune, sul tema  parla il sindaco Luigi de Magistris  durante la trasmissione " Barba&amp;  capelli" di radio CRC. « È molto facile fare l’analisi che fanno molte persone — dice — La situazione non si può liquidare con una battuta. Parliamo  di previsioni, fatte da alcuni tecnici che emettono dei bollettini, divenuti ancora più incerti a causa del cambiamento climatico. Quando  noi andavamo a scuola gli alberi non cadevano così facilmente, oggi si. Non è insicura la scuola, ma è preoccupante  il quadro complessivo. Apriamo un dibattito nazionale, ma chi dovrà decidere, alla fine, sarà il sindaco. Se si trova dinanzi ad un tavolo,  dove tutti gli esperti affermano  che c’è la necessità di chiudere le scuole, lei non lo fa e il giorno dopo muore un bambino, come si comporta? ». Oggi scuole aperte.

k Scuole chiuse ieri a Napoli La Paisiello, chiusa ieri come tutte le scuole in città per l’allerta meteo</content></article>