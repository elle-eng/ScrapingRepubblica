<?xml version='1.0' encoding='utf-8'?>
<article><type>digitale</type><title>A Roma la radiografia delle ingiustizie globali per "cambiare il sistema"</title><subtitle /><author /><date>03 Febbraio 2020</date><content>
        Clima, populismi, disuguaglianze e nuove povertà e la sfida per il futuro. La radiografia delle ingiustizie globali ha come palcoscenico la Capitale martedì 4 febbraio nella sede della Cgil. Cambiare il sistema, per rendere più giusto il presente e cambiare il futuro. Questo lo slogan del 17° Rapporto sui Diritti Globali, curato da Associazione Società INformazione Onlus, promosso da CGIL con l’adesione delle maggiori associazioni italiane impegnate sui temi dei diritti e pubblicato da Ediesse, ha quest’anno un tema centrale: quel diritto al futuro che milioni di giovani, ma anche cittadini di ogni età, stanno reclamando nelle strade di tutto il mondo. Lo studio annuale, unico a livello internazionale, che analizza, anno dopo anno, i processi connessi alla globalizzazione e alle sue ricadute sotto i vari profili economici, sociali, geopolitici e ambientali, osservati in un’ottica che considera i diritti come interdipendenti. Intervengono alla conferenza stampa, presso la CGIL nazionale (Sala Santi): Nino Baseotto, segretario confederale CGIL; Patrizio Gonnella, presidente nazionale Antigone; Marco De Ponte, segretario generale ActionAid Italia; Gabriele Polo, responsabile comunicazione CGIL; Gianni Tognoni, segretario generale del Tribunale Permanente dei Popoli;Sergio Segio, curatore del Rapporto, direttore di Associazione Società INformazione.

"Un'analisi che guarda al futuro per le nuove generazioni, che sono in modo più marcato minacciate dall’evoluzione dei cambiamenti climatici, ancora insufficientemente contrastati, e che perciò va anche cambiato, perché il futuro che si prospetta mantiene caratteristiche di ingiustizia climatica e sociale - spiegano i promotori - Assieme, non va certo smarrita l’attenzione al presente: il domani si cambia a partire dall’oggi e dal qui, dall’impegno quotidiano contro gli squilibri ecologici, le diseguaglianze, le povertà, la condizione di debolezza economica e di sottrazione di diritti che vivono attualmente i lavoratori e i ceti più esposti.
Per questo la questione climatica e ambientale traversa un po’ tutti i capitoli di questo nuovo Rapporto sui diritti globali. Per la sua drammatica centralità e urgenza, ma anche per evidenziare i nessi profondi che esistono tra economia, lavoro, politiche sociali, politiche globali, guerre, migrazioni e ambiente. Intrecci e interdipendenze che il Rapporto indaga, analizza e indica ormai da 17 anni e che ora trovano nel riscaldamento globale una delle manifestazioni più preoccupanti e distruttive. Da qui anche il titolo esortativo: Cambiare il sistema". È infatti quella l’urgente posta in gioco che emerge dalle analisi e dai dati contenuti nel volume. Si tratta di mettere concretamente in discussione un sistema che produce morte, destabilizzazione, guerre, diseguaglianze, povertà, devastazione ambientale, per costruire valide e concrete alternative".


 
 
    </content></article>