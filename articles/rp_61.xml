<?xml version='1.0' encoding='utf-8'?>
<article><type>digitale</type><title>Leonardo DiCaprio, con la sua Earth Alliance, lancia un fondo per gli incendi in Australia</title><subtitle /><author /><date>10 Gennaio 2020</date><content>
        



	


	
	
	
	







    



  
  	
      	



	













    


    &lt;img src="https://www.repstatic.it/content/nazionale/img/2020/01/10/165954454-6bf83d49-531c-4a7d-b012-9df4cc987712.jpg"&gt;

    
  
  
      (ansa)
  

	




ROMA - Le stelle in campo contro gli incendi che stanno devastando l'Australia. Earth Alliance, l'associazione ambientalista creata nel 2019 da Leonardo DiCaprio, Laurene Powell Jobs e Brian Sheth, ha lanciato l'#AustraliaWildfireFund. Un impegno sostanzioso da 3 milioni di dollari, si legge sulla pagina Facebook dell'associazione, per "sostenere gli sforzi contro gli incendi, aiutare le comunità locali più colpite, consentire il salvataggio e il recupero della fauna selvatica e sostenere il ripristino a lungo termine di ecosistemi unici, con i partner Aussie Ark, Bush Heritage Australia, Wires, Emerson Collective, Global Wildlife Conservation". La Earth Alliance, copresieduta dal popolare attore americano, è stata creata nel 2019, in risposta alla crisi climatica e alla perdita di biodiversità.

Di fronte all'emergenza roghi che sta mettendo in ginocchio il Sud-Est dell'Australia, molte altre celebrità si sono mosse per sostenere economicamente la lotta di vigili del fuoco e soccorritori, lanciando appelli ai loro fan a fare altrettanto. Da settembre a oggi, 26 persone sono morte, oltre 2 mila case sono state distrutte e 80 mila km quadrati sono andati in fumo, causando morte e devastazione all'ambiente e agli animali che ci vivono. Tra le star più generose, c'è l'attore di Melbourne, Chris Hemsworth, che ha donato un milione di dollari australiani (quasi 690 mila dollari), seguito da Nicole Kidman e dal marito, il musicista Keith Urban. Impegnati su questo fronte anche l'attore Russel Crowe e la comica Rebel Wilson, così come la cantante Dami Im.

Ma anche gli sportivi non sono stati da meno: dal pilota di F1 Lewis Hamilton ai tennisti Ashleigh Barty, Maria Sharapova e Novak Djokovic, fino ai campioni di cricket Chris Lynn e Glenn Maxwell in tanti si sono offerti di donare le loro vincite nei tornei. Roger Federer, Serena Williams e Rafael Nadal giocheranno una partita di beneficenza prima degli Open Australiani. Alcune star hanno annunciato che metteranno all'asta oggetti personali per finanziare la lotta contro gli incendi: è il caso dell'attrice britannica Phoebe Waller-Bridge, che ha offerto il vestito indossato ai recenti Golden Globe che l'hanno vista vincitrice come migliore attrice in una serie tv comica, mentre un anonimo acquirente si è aggiudicato per un milione di dollari australiani il cappellino verde del famoso giocatore di cricket Shane Warne.

E se le celebrità australiane sono in prima fila, anche i colleghi americani non sono da meno. Kylie Jenner, Pink, Ellen DeGeneres, Patricia Arquette, Margot Robbie, Naomi Watts, Hugh Jackman e Selena Gomez hanno promesso contributi. Elton John donerà un milione e ai pompieri australiani arriveranno 500 mila dollari dai Metallica.
    </content></article>