<?xml version='1.0' encoding='utf-8'?>
<article><type>cartaceo</type><title>Disegna una cartina e capirai il mondo</title><subtitle /><author /><date>29/02/2020</date><content>Il volume illustrato dello specialista Tim Marshall

di Ilaria Zaffino

di partenza è lo  stesso: non può esserci storia senza geografia. E nessuno lo sa meglio di Tim Marshall, giornalista di lungo corso, corrispondente estero per la Bbc e Sky News e poi inviato di guerra nelle zone più calde del pianeta, dai Balcani degli anni Novanta alla Siria. Dalla sua trentennale esperienza era nato, tre anni fa, il bestseller Le 10 mappe che spiegano il mondo. Ora Marshall fa un passo in più e adatta quel bellissimo e utile saggio ai più giovani, perché — come ammette lui stesso in una nota — la principale ricompensa per le sue mappe gli era arrivata da tanti studenti spinti da quel libro ad andare all’università a studiare Relazioni internazionali, Scienze politiche o, perché no, la tanto bistrattata Geografia.

Per questo, qui l’autore riprende molti punti dell’originale e li rende vivi, anche grazie alle variopinte illustrazioni di Grace Easton e Jessica Smith, aiutando i lettori più piccoli a comprendere meglio, e da un’altra prospettiva, il mondo che li circonda a cominciare da guerre, migrazioni e scioglimento dei ghiacci. Innanzitutto, le cartine da 10 diventano 12, certo non tutte dettagliate allo stesso modo: ovvio, per esempio, che a Canada o Corea e Giappone siano dedicate meno pagine che a Stati Uniti o Cina, ma è essenziale che anche questi paesi figurino sulla scacchiera mondiale.

Accanto alle cartine, poi, una bella dose di aneddoti e curiosità che ricostruiscono la storia dei paesi e le loro relazioni. Ecco allora che diventa facile capire perché il Tibet è così importante per gli interessi della Cina; quanto ha influito il Mississippi sul percorso degli Stati Uniti verso la grandezza e come rispettivamente Europa e Africa siano state favorite o intralciate dalla geografia. Né mancano riferimenti quanto mai attuali all’oro nero del Medio Oriente, mentre la conclusione a cui l’autore arriva non può che essere la stessa già preannunciata tre anni fa: è nell’Artico che si svolge la partita decisiva. Ecco perché la sfida per il futuro si chiama cambiamento climatico. Ma questo i ragazzi hanno già iniziato a capirlo.

© RIPRODUZIONE RISERVATA Tim Marshall Le 12 mappe che spiegano  il mondo  ai ragazzi Garzanti

Traduzione Sara Caraffini  pagg. 80  euro 20  Età: 11+</content></article>