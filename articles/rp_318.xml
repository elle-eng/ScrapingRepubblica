<?xml version='1.0' encoding='utf-8'?>
<article><type>cartaceo</type><title>"Welfare e 48 miliardi per progetti di crescita a imprese e famiglie"</title><subtitle /><author /><date>20/02/2020</date><content>«Intesa Sanpaolo è pronta a sostenere la partecipazione del nostro Paese al Green Deal europeo con 50 miliardi di erogazioni». Il maggior istituto di credito italiano non si tira indietro rispetto alla sfida, epocale ma anche appassionante, del nuovo impegno di sostenibilità allargata e integrata: ambientale, sociale, culturale, inclusiva. È il presidente dell’istituto, Gian Maria Gros-Pietro, economista di prestigio internazionale, a parlare: «Quando, tre anni fa, abbiamo preparato il nostro piano d’impresa chiedendo alle nostre persone un contributo di idee e progetti, è emerso con forza il crescente divario economico nella società con la necessità di fare la nostra parte. Così abbiamo dato vita a un piano di interventi per chi è in difficoltà con la distribuzione di pasti, posti letto, farmaci, indumenti. Finora gli interventi effettuati sono stati per oltre nove milioni. Dal punto di vista ambientale, la rivoluzione nei processi produttivi imposta dal cambiamento climatico è una formidabile opportunità per l’Italia: c’è un grande potenziale di sviluppo sostenibile con le conseguenti ricadute occupazionali». Le banche si trovano insomma sulla linea più avanzata in questa multiforme battaglia, dalla lotta ai cambiamenti climatici al più vasto impegno, da tempo intrapreso, per l’affrancamento dalla povertà, il miglioramento del welfare, la parità di genere. «Dobbiamo renderci conto che negli ultimi anni», spiega Gros-Pietro,«nella maggior parte dei Paesi la polarizzazione dei redditi e della ricchezza è aumentata ed è cresciuta la quota della popolazione che vede il futuro in maniera incerta e insicura». Intesa con le sue donazioni ha garantito nel 2019 quasi 520mila posti letto presso istituzioni caritatevoli, 8,7 milioni di pasti e 130 mila farmaci.

Alle banche è richiesto anche di valorizzare la presenza diffusa sul territorio per una "evangelizzazione" delle popolazioni sulle nuove sfide, e per ascoltare le posizioni "dal basso".

«Nel nostro gruppo», prosegue Gros-Pietro, «sono confluite oltre 250 banche locali. La nostra è una presenza radicata, forte di un rapporto di fiducia e di un patrimonio di relazioni ineguagliabile. Nei nostri territori di presenza siamo il motore dell’economia. Supportiamo le imprese non solo a livello creditizio ma con programmi di formazione e welfare, offrendo opportunità di crescita nella sostenibilità. Siamo al loro fianco nei momenti di difficoltà: negli ultimi anni sono oltre 110mila le aziende che abbiamo sostenuto perché tornassero all’operatività dopo un momento difficile. Beninteso, al centro della nostra attività resta il credito con 48 miliardi di erogazioni a medio e lungo termine per progetti di crescita per imprese e famiglie». In questo spirito, nascono iniziative espressamente finalizzate alla "nuova consapevolezza", che va di pari passo con l’elevazione del livello di conoscenza della popolazione. «Noi abbiamo lanciato per esempio il fondo "Impact", la cui prima iniziativa è un prestito senza garanzie agli studenti universitari.

Ora vogliamo favorire l’accesso al credito alle madri lavoratrici e a chi è prossimo alla pensione e deve completare il versamento dei contributi. L’attività del Fondo con il suo principio fondante di inclusione finanziaria è essenziale per facilitare la crescita valorizzando fasce che altrimenti rimarrebbero ai margini e sarebbero escluse dallo sviluppo».

©RIPRODUZIONE RISERVATA

Al vertice Gian Maria Gross-Pietro, presidente di Intesa Sanpaolo dall’aprile 2016</content></article>