<?xml version='1.0' encoding='utf-8'?>
<article><type>digitale</type><title>Dall'Iowa a Washington, la sfida di Pete Buttigieg ai dem: "Io posso battere Trump"</title><subtitle /><author>
			
				dal nostro inviato FEDERICO RAMPINI
			
		</author><date>02 Febbraio 2020</date><content>
        DES MOINES, IOWA - "Il partito democratico non ha vinto quando ha scelto un candidato del passato, un personaggio inevitabile. Ha vinto con Kennedy e Carter, con Bill Clinton e Barack Obama, abbracciando la novità, guardando al futuro". Pete Buttigieg, 38 anni, è l'outsider che spera di sorprenderci questa sera quando si avranno i risultati del primo appuntamento con le primarie per la scelta del candidato democratico nella corsa alla Casa Bianca.

Terzo nei sondaggi, ma pronto a raccogliere i delusi dal 77enne Joe Biden e gli spaventati dal 78enne Bernie Sanders. Sindaco di una cittadina dell'Indiana, con meno esperienza di quanta ne avessero Clinton (governatore) e Obama (senatore) quando affrontarono il test dell'Iowa, Buttigieg è un "estremista di centro" che a volte ricorda Emmanuel Macron o Matteo Renzi: preparato, brillante, emana un'aureola di competenza e di efficienza, e a modo suo teorizza una rottamazione.

Lo seguo in Iowa insieme a una comitiva di attivisti venuti nientemeno che dal Connecticut, tre ore di volo. Perché anche Pete (tutti lo chiamano per nome, il cognome essendo impronunciabile) ha una base entusiasta e devota, pronta a sacrificare tempo e denaro, a traversare mezza America per venire qui nel profondo Midwest con temperature sottozero e neve, a bussare ad ogni porta per convincere gli elettori.

Ero insieme a loro sul volo United 3744 da Newark a Des Moines. La mia vicina di sedile, Ann Reed è un'ex impiegata della compagnia assicurativa Aig a Darien (Connecticut), oggi in pensione. Si paga volo e albergo a Des Moines con un gruppo di amici per venire a fare "canvassing", la campagna elettorale casa per casa, isolato per isolato. "La prima volta - dice Ann - fu per Obama nel 2008, poi per Hillary andai fino all'Ohio a fare volontariato. Dopo l'elezione di Trump ero in piazza per la marcia delle donne. Ho fatto attivismo anche contro le armi, in un movimento di madri finanziato da Michael Bloomberg. Pete Buttigieg mi ha conquistato perché è giovane in mezzo a troppi vecchi; per la sua onestà e integrità morale; per la sua intelligenza. Riporterebbe il ruolo del presidente americano al livello dove deve stare".

Ann bussa alle porte con questi argomenti, puntando sull'aspetto personale. "L'idea me l'ha data Chasten, il marito di Pete, che ho conosciuto. Mi ha detto di lasciar stare i dettagli del programma di governo. I democratici non sono poi così diversi sulle politiche che propongono, che sia l'economia, il cambiamento climatico, l'immigrazione". Pete si distingue, e non solo per l'età. È l'unico ad avere fatto il militare (ufficiale di Marina, decorato in Afghanistan). È l'unico gay dichiarato, sposato con un uomo. "Lo so - dice Ann - che non ha molta esperienza di governo ma quelli che ne avevano hanno combinato disastri. Io sono una democratica vera, leale e disciplinata, il 3 novembre voterò chiunque abbia la nomination del partito. Spero solo che non sia Bernie Sanders. Lui non può sconfiggere Trump. È troppo estremista, la sua base è fanatica, arrabbiata. Trump ha già cominciato a chiamarlo Bernie il pazzo, per le sue idee socialiste".

Appena atterrata a Des Moines, Ann con i suoi amici corre al quartier generale di Pete per un addestramento: quali quartieri perlustrare, a quali portoni bussare, cosa dire. Malgrado tutto il male che si può pensare dell'America di Trump, questo esercizio di democrazia dal basso, partecipata e corale, lascia ammirati. Si ripeterà stasera con la formula del "caucus", una primaria speciale, col formato dell'assemblea di quartiere. Dalle ore 19 oggi gli elettori democratici affluiscono in scuole pubbliche, centri sportivi, parrocchie, sedi sindacali, caserme dei pompieri, perfino case private. Si dividono per candidati, ne discutono i pro e i contro, poi si contano "fisicamente" formando dei gruppi. Chi non raggiunge il 15% deve confluire su un altro candidato.

È il meccanismo ideale per dirimere la questione cruciale del momento: "electability". Eleggibilità, è un tema evocato soprattutto ai danni di Sanders. Può battere Trump un socialista dichiarato (non è neppure membro del partito democratico), che nei comizi parla di "rivoluzione", che vuole tasse da esproprio sui miliardari per socializzare università e sanità? Il fatto che Sanders sia il favorito qui nell'Iowa e nella primaria successiva del New Hamsphire (11 febbraio), solleva ondate di panico.

L'establishment e la base moderata del partito già vedono uno scenario che per loro è da incubo. L'Iowa e il New Hampshire, per quanto assegnino pochissimi delegati, spesso in passato hanno creato l'effetto "momentum", una spinta inesorabile, una popolarità che si auto-alimenta. Bisogna aggiungerci il carisma di Sanders tra i giovani (sotto i 30 anni stravince); la devozione dei fan che spesso travalica i confini e diventa aggressività, odio, linciaggio online degli avversari. Contro Bernie qui nell'Iowa si è tentato di costruire una "muraglia di fuoco", con un bombardamento di spot televisivi contrari. I più massicci sono finanziati dal miliardario Michael Bloomberg: è stata proprio la candidatura dei "socialisti" Sanders ed Elizabeth Warren a convincere l'ex sindaco di New York a scendere in campo.

Biden era stato finora il candidato "default", automatico, per i centristi che formano la maggioranza del partito. Ma l'ex vicepresidente di Obama dimostra tutti i suoi 77 anni, nei dibattiti televisivi perdeva colpi, accumulava gaffe, consultava l'orologio come chi attende la fine di un calvario. Biden è rimasto il favorito finché parlavano solo i sondaggi: da stasera si pronunciano elettori veri. L'armata dei ragazzi di Sanders guidati da Alexandria Ocasio-Cortez è già pronta a denunciare le manovre dell'establishment, come nel 2016 quando gridò allo scippo della nomination; e molti giovani il giorno dell'elezione finale rimasero a casa contribuendo alla disfatta di Hillary.

Come evitare un bis di quella lacerazione fratricida tra le due anime del partito? Ann, la militante pro-Pete venuta dal Connecticut mi fa vedere la sua ricetta. Porta con sé un libro che è un vaccino contro la faziosità, un decalogo per riscoprire le virtù del dialogo civile con chi non la pensa come noi. "S'intitola: penso che tu abbia torto ma ti ascolto. Sottotitolo: guida a una conversazione politica fatta con grazia. Lo hanno scritto due mamme. È la cosa di cui abbiamo più bisogno". 
 
    </content></article>