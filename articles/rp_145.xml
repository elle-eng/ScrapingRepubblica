<?xml version='1.0' encoding='utf-8'?>
<article><type>cartaceo</type><title>E Londra  premia l’agricoltura  verde</title><subtitle /><author /><date>23/01/2020</date><content>A

ll’inizio  dell’anno Boris  Johnson ha annunciato una svolta verde solo in parte inaspettata. Promettendo di fare del Regno Unito “il paese più pulito, il più verde sulla faccia della Terra”, il premier britannico seguiva da una parte le orme di David Cameron e Theresa May, e dall’altra si proponeva come leader globale del contrasto al cambiamento climatico. E, con la Brexit alle porte, il governo di Londra sembra fare sul serio. Tra pochi giorni il Regno Unito non potrà più accedere ai sussidi comunitari per le politiche agricole, ma Downing Street ha annunciato una svolta vista positivamente da molti ricercatori in campo ambientale: si cambierà radicalmente destinazione d’uso a 3 miliardi di sterline in sussidi all’agricoltura, che saranno concentrati sui benefici per il clima e per gli ecosistemi. Per intenderci, la politica agricola europea ha sempre concentrato i finanziamenti sull’aumento della produzione e sulla protezione del mercato continentale. A partire dal 2021, invece, Londra intende invertire la rotta. E inizierà a distribuire sussidi agli agricoltori anche per la fornitura di beni pubblici come sequestro del carbonio negli alberi o nel terreno, miglioramento dell’ecosistema con fiori idonei agli impollinatori, restauro delle torbiere e altre misure. Rimediando a politiche che, secondo il governo britannico, hanno esternalizzato i costi ambientali, favorendo il consumo di suolo e lasciando aumentare indiscriminatamente il ricorso a fertilizzanti e pesticidi.

Per facilitare la transizione, i sussidi diretti saranno gradualmente eliminati nell’arco di sette anni, e per il momento il disegno di legge riguarda la sola Inghilterra. Galles, Scozia e Irlanda del Nord potranno determinare autonomamente le proprie politiche agricole. A parità di finanziamenti, dunque, il Regno Unito favorirà le aziende che adottano criteri di sostenibilità, magari a scapito della produttività. Non senza qualche margine di dubbio, in un paese la cui bilancia commerciale in campo agricolo pende già decisamente verso il rosso, ma che spera di compensare le perdite richiamando flussi turistici anche nelle aree rurali.

©RIPRODUZIONE RISERVATA L’Autore

Marco Cattaneo, fisico e giornalista, dirige Le Scienze Mind e National Geographic</content></article>