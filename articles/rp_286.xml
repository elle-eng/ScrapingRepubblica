<?xml version='1.0' encoding='utf-8'?>
<article><type>digitale</type><title>Modificare l'altitudine dei voli aerei può ridurne le emissioni</title><subtitle /><author /><date>14 Febbraio 2020</date><content>
        Pochi semplici adattamenti nella traiettoria di volo degli aerei potrebbero ridurre notevolmente l'impatto climatico dei voli. E' quanto emerge da uno studio condotto dai ricercatori dell'American Chemical Society, i cui risultati sono stati pubblicati su Environmental Science &amp; Technology.

Stando a quanto sostengono gli scienziati, quando gli aeromobili in altitudine di crociera emettono particelle di carbonio da una combustione incompleta, si generano delle scie individuabili da terra, che rappresentano una non indifferente fonte di inquinamento atmosferico. Le scie solitamente durano solo pochi minuti, a meno che l'atmosfera non sia sovraccarica di ghiaccio, causando in questo caso la formazione di addensamenti che possono essere visibili per 18 ore. "In base al nostro studio, - scrivono gli autori della ricerca - modificare l’altitudine di un ridotto numero di voli potrebbe significativamente ridurre gli effetti sul clima delle scie prodotte dagli aerei. Questo nuovo metodo potrebbe permettere di ridurre velocemente l’impatto complessivo dell’aviazione sul clima mondiale.

Il team di ricerca, guidato da Marc Stettler dell'American Chemical Society, ha combinato modelli di analisi preesistenti con un modello ad hoc realizzato per stimare le caratteristiche e l'impatto climatico delle singole scie di volo, basandosi su informazioni meteorologiche dettagliate per valutare strategie di mitigazione. Secondo gli scienziati, l'80% del riscaldamento causato attualmente dalle scie potrebbe essere ricondotto a un semplice 2,2% dei voli, mentre facendo volare l'1,7% degli aerei ad una quota di circa 600 metri più bassa sarebbe possibile limitare notevolmente la formazione di scie di condensazione, riducendo così il loro effetto di riscaldamento del 59,3%.

Sfortunatamente, le deviazioni possono anche rendere meno efficienti le rotte di volo, portando ad un aumento delle emissioni di CO2, per questo secondo i ricercatori è essenziale selezionare i voli che causano scie più riscaldanti e apportare solo piccoli cambiamenti di altitudine, in modo da ottenere una differenza positiva tra il guadagno in emissioni di scie e l'aumento della produzione di CO2. "A lungo termine, se anche i motori convenzionali venissero sostituiti con motori a combustione più pulita, l'impatto complessivo della scia potrebbe essere ridotto del 91,8%", affermano i ricercatori.
    </content></article>