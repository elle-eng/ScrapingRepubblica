<?xml version='1.0' encoding='utf-8'?>
<article><type>digitale</type><title>Int-Herit: Mantova e l'impegno per la tutela dell'ambiente a partire dalla cultura</title><subtitle /><author>
			
				di SARA FICOCELLI
			
		</author><date>26 Febbraio 2020</date><content>
        NEGLI ULTIMI ANNI Mantova ha promosso la partecipazione attiva di cittadini e stakeholder alle attività di reti Urbact come Int-Herit, concentrandosi sull'attuazione di piani e modelli integrati per la valorizzazione del patrimonio artistico e architettonico. L'azione condotta con altri partner europei ha accompagnato il rilancio di Palazzo Te e delle Pescherie di Giulio Romano, nonché l'organizzazione di attività culturali e festival in centro e periferie cittadine. Di recente la città ha anche scelto di legare l'impegno sulle tematiche culturali a quello su ambiente e sostenibilità energetica, partecipando a una rete Urbact guidata dalla città di Manchester, che mira a replicare il modello di successo di educazione ambientale attraverso la cultura: la città inglese ha infatti promosso le tematiche della sostenibilità in maniera trasversale in tutta la sua programmazione artistica e culturale, favorendo una presa di coscienza sui temi del cambiamento climatico in diverse tipologie di pubblico. Abbiamo intervistato Adriana Nepote, assessore alla ricerca e all'innovazione. "La partecipazione ai progetti europei, in generale, - spiega - ha permesso al comune di posizionare la città a livello europeo, creando rapporti e sinergie con oltre 28 paesi nell'Europa e mondo. La possibilità e opportunità di confrontarsi con altre realtà europee e non solo è stata per noi un'importante fonte di arricchimento non solo nei contenuti innovativi che possiamo sviluppare e approfondire ma anche per il personale del comune, che ha la possibilità di lavorare con i correspettivi degli altri enti nei diversi paesi. La cultura  per la città di Mantova è chiaramente una delle più importante risorse del territorio e il programma Urbact ci ha aiutato a consolidare la consapevolezza di quanto questa possa diventare un potente mezzo di sviluppo sostenibile per la società".

In che consiste il progetto Int-Herit?

"Grazie alla metodologia Ubact, il programma ha permesso a diversi settori comunali di lavorare e co-progettare con cittadini e stakeholder tramite il lavoro dello ULG (Urbact Local Group). Un gruppo trasversale, formato da tecnici comunali e operatori culturali, ha garantito un confronto che si è concentrato principalmente sul modello di gestione pubblico-privata dei luoghi della cultura, attraverso la formulazione e messa in atto di una strategia che si snoda su tre azioni principali: la rinnovata gestione e il rilancio di Palazzo Te, il restauro e la rivitalizzazione del complesso di Beccherie e Pescherie di Giulio Romano e la realizzazione e attuazione di un piano d'uso condiviso degli spazi pubblici mantovani. Questo processo ha permesso a Mantova di apprendere buone pratiche e confrontare le soluzioni sviluppate dagli altri partner a livello europeo, garantendo la possibilità a tecnici e operatori culturali della città di ampliare il proprio bagaglio di competenze e instaurare relazioni professionali oltre i confini nazionali. Il progetto prevedeva infatti che ognuno dei nove partner ospitasse un meeting, così da permettere a operatori culturali e tecnici provenienti da tutta Europa di confrontarsi e cercare soluzioni ai problemi legati di volta in volta al contesto del partner ospitante, tramite un processo di 'peer-review', ovvero di 'revisione tra pari'. Le problematiche e le soluzioni adottate venivano così analizzate con l'ausilio di un esperto del programma Urbact, al fine di trasmettere le pratiche migliori ai tecnici e agli operatori coinvolti".





	
	
	
	




  
  	
      	



	















&lt;img src="https://www.repstatic.it/content/nazionale/img/2020/02/26/203532631-0120a127-c689-4b31-b27b-c3e0ed82a9e9.jpg" alt=""&gt;

    
  
  
  

	





Un primo bilancio?

"Il Comune di Mantova collabora tuttora attivamente con Fondazione Le Pescherie di Giulio Romano, supportando candidature e progetti di fundraising al fine di completare le opere edili utili a iniziare le attività culturali previste presso il polo delle Pescherie e Beccherie. Le attività culturali di Palazzo Te vengono gestite in autonomia da Fondazione Palazzo Te, che negli ultimi anni ha rilanciato l'immagine del complesso, cercando di rendere il polo sempre più attraente per la città, grazie a mostre di rilievo nazionale, come 'Giulio Romano Experience', esposizione multimediale capace di dare nuova vita ai capolavori conservati dal Palazzo. La trasformazione del complesso non passa solo attraverso l'offerta culturale ma anche per una rilettura e trasformazione delle modalità con cui oggi si fruisce di uno spazio monumentale, che è parte di un complesso processo di cambiamento dei modi in cui si fa cultura, si studia e si apprende. Rispetto a un mondo in cui l'accesso a biblioteche, punti di ristoro, librerie e gallerie espositive, determinava fruizioni specializzate e reciprocamente indipendenti, le esperienze contemporanee sembrano convergere verso situazioni in cui le funzioni si ibridano. Gli spazi museali si articolano come luoghi di socializzazione e formazione, le biblioteche ospitano spazi per lavorare in gruppo, la relazione sociale diventa esplicitamente occasione di apprendimento, di svago, di acquisto. Parole come 'open', 'smart', 'user-friendly', 'customer oriented' e 'consumer empowerment' stanno quindi acquisendo centralità nella concezione degli ambienti e degli spazi stessi, e il ruolo dei servizi costituisce un elemento fondamentale nell'avvicinamento a tali nuove richieste del pubblico. Ispirandosi a esempi di rilievo internazionale, Fondazione Palazzo Te ha deciso di aprire maggiormente il polo alla cittadinanza. L'apertura dello 'Spazio Tè permette un accesso all'area pubblica del palazzo e vuole essere un luogo di studio per studenti universitari, punto di accesso alle risorse delle biblioteche della città, di sosta, ristoro, lettura, conversazione e capace di ospitare all'interno o all'esterno gli eventi del palinsesto sviluppato dalla Fondazione Te anche in collaborazione con altre realtà culturali della città".

Qual è lo scopo del progetto "C-Change - Arts and culture leading climate action in cities"?

"Si tratta di un'iniziativa che vuole trasferire la buona pratica sviluppata dal MAST di Manchester (Manchester Arts and Sustainability Team), gruppo di operatori culturali della città britannica particolarmente attivi sulle tematiche ambientali, appoggiando le città partner nello sviluppo e implementazione di politiche locali, quali piani per la riduzione di emissioni di CO2 e/o di adattamento al cambiamento climatico focalizzati sulle organizzazioni culturali e le loro attività. Questo percorso viene portato avanti tramite un Urbact Local Group che può contare sul lavoro congiunto dei Settori cultura e ambiente del Comune di Mantova, unitamente a una quindicina di operatori che rappresentano varie realtà culturali mantovane. Il Comune di Mantova, in seguito alla partecipazione al progetto, ha deciso di aderire alla campagna 'Plastic Freè del Ministero dell'Ambiente per ridurre i rifiuti plastici monouso dell'Ente, con una delibera che contempla in modo particolare gli eventi culturali, che dovranno eliminare tutti i rifiuti di plastica monouso al fine di ridurre il proprio impatto ambientale. Il gruppo di lavoro ha seguito un percorso di formazione di 'carbon literacy', tramite il quale gli operatori culturali hanno ricevuto nozioni sugli impatti ambientali delle proprie attività. Questa attività di formazione è pensata per essere trasmessa con una modalità peer-to-peer, ovvero chi verrà formato dovrà in seguito trasferire le nozioni ricevute ad altri operatori culturali. Una prima sessione di formazione si è svolta all'inizio del mese di febbraio, con una partecipazione notevole del settore culturale cittadino. Il progetto prevede inoltre che venga realizzata una stagione di eventi culturali targati 'C-Change', in cui i temi ambientali siano al centro della produzione culturale; una serie di azioni pilota concrete per la riduzione degli impatti causati dalle attività creativo culturali; e infine un festival in cui sarà raccontato tutto ciò che è stato realizzato grazie a 'C-Change'. Al momento l'amministrazione sta lavorando con gli operatori culturali mantovani per definire il calendario degli eventi. Gli operatori culturali che partecipano ai lavori dello ULG stanno inoltre collaborando con il Comune, somministrando al pubblico un questionario sulla mobilità, così da monitorare gli spostamenti di chi si reca ad eventi culturali e calcolare in modo più preciso l'impronta ecologica dovuta agli eventi della città, cercando soluzioni al fine di promuovere un tipo di mobilità più sostenibile, attraverso il potenziamento dei mezzi pubblici e la sensibilizzazione su mezzi alternativi alle auto private".

Il progetto è realizzato con il contributo della Commissione Europea. Dei contenuti editoriali sono ideatori e responsabili gli autori degli articoli. La Commissione non può essere ritenuta responsabile per qualsivoglia uso fatto delle informazioni e opinioni riportate.
    </content></article>