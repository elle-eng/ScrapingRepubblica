<?xml version='1.0' encoding='utf-8'?>
<article><type>digitale</type><title>Dogon, popolo delle stelle che rischia di sparire per mano degli islamisti</title><subtitle /><author>
		
			
				
				
				
					Pietro Veronese
				
			
		
	</author><date>15 Febbraio 2020</date><content>
        Qualcuno salvi i Dogon. I mitici abitanti del Mali, da secoli insediati ai piedi della falesia di Bandiagara, a Sud della grande ansa del Niger, sono minacciati di estinzione. Non passa giorno che i loro villaggi non vengano attaccati, case e mercati dati alle fiamme, donne, anziani, bambini uccisi nel più efferato dei modi, il bestiame razziato per non lasciare speranza di resistere. A migliaia i sopravvissuti stanno lasciando il "Paese Dogon" per andare a ingrossare le fila di campi profughi abbandonati nella polvere.

WhatsApp consente una strana vicinanza con quel remoto angolo d'Africa, che da giorni è interdetto ai giornalisti - l'unica strada è chiusa dai militari, a meno di disporre di uno speciale permesso. Arrivano messaggi, chiamate, fotografie raccapriccianti fatte con i cellulari. Nomi di villaggi ridotti in cenere, disseminati di cadaveri: Simirou, Déguembéré, Goro, Tille Kanda, Orokamba, Sumi... La lista si allunga quotidianamente, sono ormai decine. È una feroce pulizia etnica - qualcuno teme la si possa definire genocidio - nella totale assenza delle autorità, impreparate e sopraffatte. In Mali sono presenti una forza di 15mila caschi blu dell'Onu, la Minusma; due missioni militari dell'Unione Europea; un contingente di agguerritissimi soldati francesi della Opération Berkhane. Ma sono tutti impegnati più a Nord.

Nessuno aiuta i Dogon, tra gli ultimi popoli africani a essere "scoperti" dall'uomo bianco. L'antropologo Marcel Griaule, negli Anni '30 del secolo scorso, li conobbe e ne indagò usi, costumi, credenze, le straordinarie conoscenze astronomiche, la complessa cosmogonia, la religione monoteista che ha al suo vertice un Dio antropomorfo il quale dà forma all'intero creato. Ne nacque il celebre libro Dio d'Acqua. Oggi i Dogon sono diventati un mito per i cacciatori di Ufo, che non sanno spiegarsi la loro sapienza astrologica (i Dogon conoscono da sempre una stella, Sirio B, che solo in epoca moderna i telescopi sono riusciti a vedere) se non ipotizzando l'atterraggio tra di loro di un'astronave in secoli remoti.

I loro attuali nemici sono i Peul, genti con cui esiste da sempre un difficile vicinato, punteggiato da ricorrenti contese per il controllo delle terre da pascolo, rese più acute in questi tempi siccitosi di sconvolgimento climatico. Ma quello che sta accadendo nelle ultime settimane non ha nulla a che vedere con le tensioni più o meno tradizionali tra allevatori e coltivatori, villaggio e villaggio.
La variabile impazzita che da quasi un decennio ormai sta sconvolgendo il Mali e adesso distrugge il Paese Dogon è l'islamismo, la propaganda armata della jihad che arruola i Peul (o Fulani, come vengono anche chiamati). I villaggi vengono investiti da forze organizzate, lunghe colonne di motociclette fuoristrada, ognuna con due uomini, che dispongono di grande mobilità, carburante, armi automatiche e munizioni a volontà. Qualcuno non sta badando a spese perché si compiano i massacri, in una regione tra le più povere al mondo. Le milizie di autodifesa dei Dogon, i tradizionali chasseurs, possono ben poco con le loro vecchie carabine da caccia a un colpo, imprecise oltre qualche decina di metri.

Il conflitto si sta rapidamente incarognendo, gli chasseurs Dogon si rendono responsabili a loro volta di azioni efferate. L'ultima, nella notte di venerdì a Ogossagou, rispecchia secondo le denunce dei Peul la stessa dinamica: capanne e raccolti in fiamme, inermi abitanti trucidati, il bestiame portato via. Un corposo rapporto reso noto questa settimana da Human Rights Watch mette sullo stesso piano la responsabilità delle due etnie, elencando testimonianze di massacri dall'una e dall'altra parte. Ma i Dogon respingono questo modo di presentare le cose.

Tutto iniziò, raccontano, nel lontano ottobre 2015, quando i Peul uccisero il celebre capo degli chasseurs Souleymane Guido, detto Bahaga, aggiungendo poi l'insopportabile insulto di impedire ai Dogon di recuperarne il cadavere. La faida è cominciata allora. I metodi tradizionali per risolvere le crisi, i lunghi negoziati seduti in cerchio, i tributi materiali per superare l'incidente e giungere a una riconciliazione non hanno più funzionato. Gli episodi cruenti, gli attacchi, si sono moltiplicati. Poi, nel 2019, l'improvviso accendersi di una guerra senza quartiere di cui i Dogon sono le principali vittime.

Negli ultimi sei mesi, l'attività delle formazioni armate islamiste che fanno variamente capo all'Isis ha subito un'impennata in tutta la fascia del Sahel, dalla Mauritania al Ciad, passando per il Mali, il Burkina Faso e il Niger, con operazioni militari sempre più ardite e migliaia di morti (tra i quali numerosi caschi blu, soldati francesi e uomini delle forze speciali Usa). Dopo la sconfitta in Siria e in Iraq, è diventata questa la prima linea dei fanatici della guerra santa. Quello che sta accadendo ai piedi della falesia di Bandiagara è come fosse l'occhio di questo ciclone.

I Dogon sono in tutto meno di 250mila persone. I Peul, o Fulani, sono forse 25 milioni, attraverso mezza Africa dal Senegal al Sudan, anche se le loro comuni origini sono lontane: divisi dalla storia, dalla geografia e dalla politica, non sono certo una nazione omogenea; ancor meno sono tutti jihadisti. Ma è tra di loro che gli estremisti dell'Islam stanno reclutando adesso i loro reggimenti africani, sfruttando conflitti tradizionali inaspriti dall'impoverimento, dall'instabilità politica e dalla crisi climatica. Così ai piedi della falesia di Bandiagara è sceso il silenzio, interrotto solo dalle raffiche dei Kalashnikov.
    </content></article>