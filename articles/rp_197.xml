<?xml version='1.0' encoding='utf-8'?>
<article><type>digitale</type><title>Brexit vista dalla Francia, Macron: "Questa partenza è uno shock che ci deve far riflettere"</title><subtitle /><author>
			
				dalla nostra corrispondente ANAIS GINORI
			
		</author><date>31 Gennaio 2020</date><content>
        PARIGI - "È un giorno triste. Questa partenza è uno shock che ci deve far riflettere". Così Emmanuel Macron commenta la Brexit in un solenne messaggio tv ai francesi. "Per la prima volta in settant'anni un paese abbandona l'Unione europea" dice il presidente francese, spiegando di "rispettare la scelta del popolo britannico" ma ricordando anche "menzogne ed esagerazioni" diffuse durante la campagna per il referendum del 2016.

Macron sostiene che la Brexit deve spingere i partner europei a riformare l'Ue per affrontare le sfide del riscaldamento climatico, tecnologiche, commerciali e dell'immigrazione. Il leader francese ha ribadito di voler "difendere gli interessi dell'Ue" nei nuovi negoziati che si aprono con Londra. 

Se Macron parla di "shock", la leader sovranista Marine Le Pen che tre anni e mezzo fa aveva esultato per la Brexit, appare ora molto più defilata. Le Pen ha fatto solo un tweet sullo storico divorzio, sottolineando che non si è verificata la temuta "apocalisse" nel Regno Unito. Poche altre reazioni nel suo partito. Il giovane Jordan Bardella, vicepresidente del Rassemblement National, si limita a dire che la Brexit è uno "schiaffo" per l'Ue ma subito spiega che la soluzione è rafforzare il "coordinamento tra nazioni, cambiando i trattati".

Insomma, nessun tono trionfalista anche perché Le Pen ha capito che l'ipotesi di un Frexit spaventa molti francesi e ha frenato i voti verso il suo partito. Dopo la sconfitta alle presidenziali nel 2017, la leader sovranista si è separata dal suo braccio destro frexiter, Florian Philippot, e ha cambiato radicalmente discorso: adesso dice di voler restare dentro l'Ue ma per "trasformarla".

A essere preoccupato è invece il governatore della regione a nord del paese, dove si trova la frontiera tra Ue e Regno Unito. Xavier Bertrand, esponente della destra moderata, lancia un appello in favore di un compromesso in particolare sul traffico delle merci. Bretrand teme che si moltiplichino i controlli alle dogane, con il rischio di provocare mostruosi ingorghi e un danno per l'attività economica locale.

Per ora alla frontiera non cambia nulla in attesa di capire quale sarà l'accordo che il governo di Londra troverà con Bruxelles. Nel porto di Calais - che dista solo 33 chilometri da Dover - la frontiera è già blindata da anni, con muri e alte recinzioni che dovrebbero impedire l'immigrazione clandestina. In base ad accordi bilaterali il Regno Unito appalta alle dogane francesi la gestione dei migranti. Il governo di Londra ha stanziato oltre 150 milioni di euro per rafforzare la sorveglianza, costruire muri e alte recinzioni. 

Anche nella comunità di britannici residenti in Francia (circa 150mila persone) c'è apprensione. In teoria dal 2021, alla fine del periodo di transizione, dovranno avere un permesso di soggiorno e non è chiaro come potranno accedere alla sanità pubblica e ai diritti previdenziali. Un primo effetto della Brexit è il record di domande per ottenere la nazionalità francese tra i cittadini britannici: da 386 nel 2015 si è passati a 3173 nel 2018 e 2320 nel primo semestre 2019. 
 
    </content></article>