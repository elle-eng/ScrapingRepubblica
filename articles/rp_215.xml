<?xml version='1.0' encoding='utf-8'?>
<article><type>digitale</type><title>Guardando le balene dal satellite: "Così ci raccontano come cambia il clima"</title><subtitle /><author>
			
				di CHIARA NARDINOCCHI
			
		</author><date>04 Febbraio 2020</date><content>
        Come proteggere le balene? Contandole dallo spazio. È questa la risposta data dai ricercatori del New England Aquarium di Boston e di Draper, società di ingegneristica del Massachusetts. Insieme hanno ideato "Counting whales from space", un progetto che grazie a dati ricavati da satelliti, radar e sonar punta a proteggere i giganti dei mari dall’estinzione. 

Il monitoraggio aereo è già diffuso per studiare gli spostamenti dei cetacei, ma come spiega Draper "i viaggi sono costosi, a volte pericolosi, spesso limitati dalle intemperie e fuori dalla portata dei piccoli aerei". Da qui l'idea di sviluppare una nuova tecnologia che utilizzi algoritmi appositamente progettati per elaborare i dati provenienti da satelliti e altre fonti di dati, così da migliorare il censimento e monitorare balene e altre grandi popolazioni di animali marini in aree remote.

Nonostante gli sforzi degli scienziati abbiano permesso di definire zone protette per salvaguardare alcune specie e ridurre la mortalità dovuta all’impatto delle attività umane, ancora parte dei movimenti dei cetacei resta avvolto nel mistero. Così come i lori mutamenti. "I dati ottenuti utilizzando questa tecnologia - continuano gli esperti del Draper - potrebbero aiutare a giustificare l'espansione delle aree marine protette esistenti o la creazione di nuove. Se oggi meno del 10% degli oceani è area protetta, la comunità scientifica raccomanda di arrivare  al 30% entro il 2030".

Ma cosa possono raccontare le migrazioni di questi giganti dei mari? In un’epoca segnata dalle conseguenze dovute a scelte ambientali disastrose, le rotte dei cetacei ci parlano della loro sofferenza. Come spiega Peter Corkeron del New England Aquarium, per anni a capo del programma di ricerca sulle balene presso il Northeast Fisheries Science Center: "Dal momento che le grandi balene cercano cibo usando la memoria lì dove l’hanno sempre trovato, se il cibo si sposta, devono cercarlo". E' successo ad esempio con le balene del Nord Atlantico, che dopo decenni hanno cambiato area preferendo rotte dove però sono più esposte al rischio di essere colpite da navi o attrezzature da pesca".

"Sappiamo - spiega Vikki Spruill, presidente e ceo del New England Aquarium - che le aree marine protette sono uno strumento molto efficace per rafforzare la capacità di resistenza dell'oceano di fronte ai cambiamenti climatici e ad altri impatti umani. Questa partnership combina la migliore scienza della conservazione con una tecnologia all'avanguardia, in modo da poter proteggere più efficacemente la più grande risorsa del nostro Pianeta".

Sono diverse le specie minacciate, tra queste le balene del Golfo del Messico, del Nord Atlantico e Nord Pacifico. Alcune sono anche a rischio estinzione come le megattere nell’Oceano indiano e alcune balene blu. "Dobbiamo monitorare in particolare le balene rare - conclude Corkeron - valutare dove stanno andando e come le stiamo influenzando. In questo modo possiamo agire per ridurre il nostro impatto e lavorare per impedire che si estinguano".
    </content></article>