<?xml version='1.0' encoding='utf-8'?>
<article><type>cartaceo</type><title>Il piccolo Harvey decorato con la medaglia del padre pompiere morto</title><subtitle /><author /><date>03/01/2020</date><content>LONDRA — È probabilmente il più giovane decorato al valore nella storia dell’Australia. E l’unico che, quando gli hanno appuntato  la medaglia sul petto, aveva il ciuccio in bocca. Harvey Keaton, un anno e mezzo d’età, ha ricevuto  l’onorificenza per conto di suo padre Geoff, un pompiere morto insieme a un collega il 19 dicembre  scorso quando il loro mezzo è stato colpito da un albero caduto per gli incendi selvaggi che stanno  devastando la parte orientale del Paese. Vestito dalla mamma con l’uniforme dei vigili del fuoco,  il piccolo Harvey ha partecipato  alla cerimonia alla presenza del primo ministro Scott Morrison,  a cui la gente del posto ha rifiutato  di stringere la mano, accusandolo  di inefficienza nei soccorsi e di essersene disinteressato  andando in vacanza alle Hawaii.

Diciotto persone, fra cui tre pompieri, hanno finora perso la vita per le fiamme, che hanno costretto  all’evacuazione numerosi centri urbani la cui popolazione ha dovuto talvolta cercare rifugio  in mare. Provocati dalla siccità  e dal vento, gli incendi sono i peggiori nella storia dell’Australia  e vengono indicati come una delle tragiche conseguenze del cambiamento climatico.

©RIPRODUZIONE RISERVATA

Premiato Harvey Keaton 19 mesi, riceve la medaglia al valore del padre vigile del fuoco morto per spegnere gli incendi

SOUTH WALES RURAL FIRE SERVICE / AFP</content></article>