<?xml version='1.0' encoding='utf-8'?>
<article><type>cartaceo</type><title>Formale ma non troppo sfila la nuova eleganza</title><subtitle /><author /><date>09/01/2020</date><content>Un nuovo modo di essere formale.  Sulle note di " Io sto bene", canzone  manifesto dei CCCP di fine anni Ottanta, si fa strada l’uomo Pitti edizione numero 97. Praticamente  impeccabile nella sua eleganza  se non fosse per quei dettagli  audaci e per il desiderio di superare  i confini violando anche qualche regola, avanza verso un futuro in cui tutte le certezze sembrano crollare. «Viviamo in un contesto segnato  da precarietà sociale, economica,  climatica, in cui è difficile percepire  se stessi e quello che si vuole  - spiegano Luca Guarini e Luigi Vitali, creative director ed editor in chief di Dust Magazine, la rivista  di moda e cultura contemporanea  che ieri ha organizzato la sfilata  "Otherwise Formal" nel Piazzale  delle Ghiaia della Fortezza da Basso -. Ci immaginiamo l’uomo che veste "nuovo formale" oggi come  qualcuno che si interroga sulla  forma e sul significato delle cose, ed è destabilizzato dalle incertezze  che mettono in discussione il futuro. In questo procedere incerto  verso un nuovo decennio, tradizione e innovazione rimangono  le uniche guide, e la qualità, in tutte le sue accezioni, la prospettiva  da seguire».

Da Ahirain a Doucal’s, da Gallo a Pt Torino, passando per Ræburn,  Scaglione, Tombolini Running  e Xacus: alcuni dei look appartenenti ai brand italiani e internazionali  in mostra al salone sono usciti dagli stand per percorrere gli spazi aperti della Fortezza, in una sfilata evento che ha il sapore di un’esperienza immersiva. Così le giacche dai colori sobri si accendono  nelle rifiniture, i cappotti si alternano agli impermeabili " da avventura" e le mise da ufficio con camicia e cravatta vengono smorzate da cappelli dalle tonalità  cangianti e da guanti in pelle nera.

L’intero mondo Pitti, con gli oltre  1200 marchi provenienti da tutto il mondo, è una continua scoperta. Dal maglione in cashmere  riciclato ispirato alle montagne targato Daniele Fiesoli alla " Polar room" allestita da Ahirain per testare  la capacità di resistenza e la tenuta di calore dei capi a quindici  gradi sotto lo zero. Dai Moon Boot da sera da sfoggiare anche in città ai calzini Gallo "velvet" in velluto,  dall’impronta luxury di Carlo Pignatelli allo stile intramontabile  di Bruno Manetti. E se Luisa via Roma ha lanciato la collaborazione  con Lil Jupiter &amp; Kswiss presentando  una collezione esclusiva  di 100 paia di sneaker, Roy Roger’s  ha inaugurato il nuovo negozio  in via della Vigna e ha presentato  la novità del jeans a sei tasche ( una pensata per il cellulare). Tra gli stand più curiosi quello dedicato  agli amici a quattro zampe, che non possono certo essere meno eleganti del padrone. Con Lollipet,  marchio pratese che ha fatto entrare nel mondo dell’alta sartoria  anche i cuccioli, è possibile scegliere  collari, pettorine e k- way da confezionare su misura per i propri cani. « Abbiamo tre linee, adatte per i cuccioli di tutte le razze  e di tutte le taglie - spiega Gioia Mencarelli, una delle socie -. C’è quella da cerimonia, pensata per momenti importanti come matrimoni  o il Capodanno, quella Casentino  che utilizza solo tessuti originali lavorati in loco e infine quella classica».

— v.s.

k La passerella La sfilata "Otherwise formal" alla Fortezza</content></article>