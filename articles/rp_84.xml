<?xml version='1.0' encoding='utf-8'?>
<article><type>cartaceo</type><title>Fratelli reali tra fiction e realtà</title><subtitle /><author /><date>13/01/2020</date><content>di un’afroamericana nella famiglia reale  sembrava un geniale investimento per la Ditta, come sono soprannominati i Windsor in Inghilterra. Adesso sarà proprio lei, Meghan Markle, a mandare in frantumi la monarchia britannica? La frase attribuita ieri dal Sunday Times

al principe Willliam, «ho tenuto il braccio attorno ad Harry tutta la vita, ora non posso più farlo, siamo entità separate», lascia pensare a una sorta di crisi nazionale per il Regno Unito; e pare un evento globale, vista l’eco che suscita nel resto del pianeta. È tuttavia doveroso, almeno per un osservatore esterno, dare alla vicenda le giuste proporzioni.

Non c’è dubbio che per la regina Elisabetta si tratti di un dramma: il vertice con due eredi, Carlo e William, più «the spare»

, la ruota di scorta, com’era chiamato Harry prima che il fratello maggiore producesse ampia prole, è senza precedenti. Ma a differenza dei summit su armi nucleari, economia o cambiamento climatico, la riunione a quattro convocata per stamane in una delle residenze reali, a Sandringham, nel Norfolk, dove le annuali “vacanze di Natale” della sovrana non sono ancora terminate, deve in fondo solo risolvere questioni private: i soldi che la Corona passerà a Harry e consorte, la partecipazione di entrambi a un certo numero di appuntamenti e chi pagherà la sicurezza della coppia nella loro futura vita in Canada. Diversamente dal matrimonio di Edoardo VIII con la divorziata americana Wallis Simpson nel 1936, qui non è in gioco l’abdicazione di un capo di Stato. Harry è ormai il sesto in linea per il trono: di «ruote di scorta» ce ne sono in abbondanza prima di lui. La ribellione di sua madre Diana fu una faccenda più seria perché toccava l’erede diretto di Elisabetta. Quella di Harry rivela soltanto che è il degno figlio di Lady D. Difficilmente sapremo, oltretutto, se la frase attribuita dal Times a William è vera: «Fra noi ci sono giornate buone e cattive, ma ci saremo sempre l’uno per l’altro» è l’unica dichiarazione pubblica, resa da Harry, che abbiamo sui recenti rapporti fra i due fratelli.

E allora perché non possiamo fare a meno di parlare di questa storia? «I Windsor interpretano una telenovela della realtà, con un cast pieno di glamour, centrata sul ciclo vitale di nascita, matrimonio e morte», scrive il Guardian per spiegare la formidabile presa della royal family sull’opinione pubblica internazionale. Non per nulla la telenovela della realtà ha finito per ispirarne una di eguale successo nella fiction, The Crown. A chi trova il fenomeno insopportabile bisogna dire che l’errore non è sopravvalutare l’importanza mediatica della famiglia reale. È sottovalutare l’importanza pedagogica delle telenovele.

©RIPRODUZIONE RISERVATA</content></article>