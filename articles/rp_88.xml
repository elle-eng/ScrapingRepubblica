<?xml version='1.0' encoding='utf-8'?>
<article><type>cartaceo</type><title>Il master di Greta per formare esperti del clima impazzito</title><subtitle /><author /><date>14/01/2020</date><content>di Tiziana De Giorgio L’idea era già in cantiere, ma è stato l’anno di Greta a dare la spinta decisiva. Alla Statale si inaugura il primo master globale  per formare i nuovi esperti del cambiamento climatico. Un percorso di secondo livello dopo  la laurea riservato per questa  prima edizione a 25 studenti,  organizzato grazie alla collaborazione  di università straniere  e centri di ricerca internazionali:  dal Sabin center for climate change law della Columbia al Global network for the study of human rights and enviroment,

dalla University of California di Berkeley al Kleinman center for energy policy dell’università della  Pennsylvania. Ma fra i partner  ci sono anche l’African procurement  law unit della Stellenbosch  University, in South Africa,  l’Istituto affari internazionali,  il Centro studi americani.

L’obiettivo è affrontare il cambiamento  climatico da più prospettive,  con particolare attenzione  agli aspetti politici, giuridici,  sociali ed economici. «L’ottanta  per cento dei posti di lavoro,  nel prossimi anni, richiederanno  le cosiddette green skills — spiega Sara Valaguzza, docente  di Diritto del dipartimento di Scienze e politiche ambientali, nonchè coordinatrice del master  — parliamo di quelle competenze  che permettono di progettare  un futuro attento al consumo  di risorse, agli impatti ambientali,  all’inquinamento e alla  qualità della vita » . Il percorso  a numero chiuso è rivolto quindi a giuristi, scienziati, tecnici,  ricercatori che vogliono acquisire  competenze interdisciplinari  in questo campo. « Abbiamo  capito che siamo gà in ritardo » prosegue la professoressa.  È lei a spiegare come le mobilitazioni  partite da Greta Thunberg  per il clima abbiamo fatto spingere l’università sull’acceleratore  per la creazione di un master  focalizzato proprio su questo,  ovvero Interdisciplinary approaches  to climate change, dedicato  ai laureati in materie umanistiche e tecniche.

« Condividiamo l’urgenza di Greta — prosegue — per questo abbiamo deciso di schiacciare il programma da aprile a dicembre  di questo anno, impegnando anche i venerdì e i sabati: un percorso su una materia così calda deve essere concentrato e veloce in modo che le nuove professionalità possano esserci subito per il mercato del lavoro  » . Consulenti ambientali per le aziende pubbliche e private, giuristi in materia ambientale, ingegneri o architetti esperti di urbanistica sostenibile, manager  altamente specializzati in materie green. Sono queste le figure  che la Statale punta a formare.

Il percorso, con lezioni esclusivamente  in inglese, è articolato  in diverse aree di studio. Cinquecento  ore non solo frontali ma anche in modalità di e- learnig  dove si affronteranno l’etica e la geopolitica del cambiamento  climatico, la sua disciplina giuridica, gli aspetti di macro e micro economia così come i sustainable  development goals.

« Abbiamo oltre 50 professori che arrivano da tre continenti. Ma l’aspetto speciale di questo master sta nel fatto che è nato una sorta di comitato globale in cui per mesi università straniere  e centri di ricerca internazionali  hanno ragionato insieme a noi per farlo nascere».

© RIPRODUZIONE RISERVATA</content></article>