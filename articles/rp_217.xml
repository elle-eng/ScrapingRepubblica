<?xml version='1.0' encoding='utf-8'?>
<article><type>digitale</type><title>Microalghe, il polmone blu da difendere</title><subtitle /><author>
			
				di CHIARA NARDINOCCHI
			
		</author><date>04 Febbraio 2020</date><content>
        Riusciamo a vederle solo quando per un’eccezione si crea una concentrazione tale da tingere le acque di rosso, verde o blu. Ma normalmente le microalghe sono invisibili agli occhi. Minuscole, ma fondamentali perché alla base della catena alimentare, un elemento senza il quale crollerebbe tutto il sistema. Sono note da più di un secolo, ma la raccolta dati periodica e il loro studio è relativamente recente, eppure proteggere questi organismi è una priorità per il mantenimento dell’equilibrio del nostro ecosistema. La cui minaccia più grande arriva dal riscaldamento globale. Si tratta infatti di organismi fortemente sensibili alle variazioni di temperatura, che possono portare all’alterazione del loro habitat. 

Lo spiega Marina Cabrini biologa dell'Istituto nazionale di Oceanografia e geofisica sperimentale, impegnata da anni nello studio del fitoplancton. “Le acque costiere sono quelle più vulnerabili ai cambiamenti climatici rispetto alle offshore dove la dinamicità e la profondità aiutano il ricambio. L’Adriatico per esempio è un mare a rischio già di per sé per la sua idromorfologia. Se a questo aggiungiamo il cambiamento climatico, il rischio ovviamente aumenta”.

Un tesoro sommerso e invisibile
Una delle proprietà più preziose di questi organismi è la loro capacità di assorbire CO2. Basti pensare che nonostante le microalghe rappresentino solo l’1% della biomassa globale, il 50% della fotosintesi globale avviene negli Oceani. Questi organismi presenti nelle acque sono dunque responsabili della metà dell’assorbimento di anidride carbonica. 

"Se il fitoplancton si riducesse o cambiassero gli equilibri - prosegue Cabrini - si assisterebbe all’aumento del livello di C02 con tutte le conseguenze che ciò comporta. Una riduzione cui già assistiamo nel Golfo di Trieste e che si ripercuote su tutta la catena alimentare". 

Le alghe tossiche per l'uomo
Diverso il discorso sulle alghe tossiche. Quest’ultime sono presenti in concentrazione molto più limitata; si calcola che solo l’1% delle microalghe contenga tossine e molto diverse tra loro. Si va da quelle meno pericolose come l’acido ocadaico che nell'uomo determina l’intossicazione diarroica da molluschi ad altre specie più temibili produttrici di neurotossine che fortunatamente sono rarissime e finora non hanno mai dato problemi seri in Italia.

 "Tutte le alghe hanno una loro stagionalità. In Adriatico e in generale nei mari italiani le specie tossiche più presenti, di concentrazione molto contenuta rispetto alle altre, sono le Dinophysis produttrici di una tossina diarroica.  Quando la loro concentrazione è significativa causa il blocco delle vendite dei molluschi con conseguenti ripercussioni economiche ai mitilicoltori. I controlli effettuati dalle ARPA, in ogni caso, garantiscono il controllo del prodotto e la salute umana è tutelata". Un equilibrio delicato quello negli Oceani minacciato dall’inquinamento delle acque e dal loro surriscaldamento. Un polmone blu che va protetto tanto quanto la terra verde emersa.
    </content></article>