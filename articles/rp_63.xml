<?xml version='1.0' encoding='utf-8'?>
<article><type>cartaceo</type><title>Fridays al futuro Governatore “Più parchi, meno auto private”</title><subtitle /><author /><date>11/01/2020</date><content>di Massimiliano Salvo Cinquantadue venerdì, cinquantadue  presìdi. Uno dopo l’altro, settimana  per settimana. L’ultimo, ieri pomeriggio. Con torta, striscioni, musica e un brindisi. «I bicchieri li abbiamo portati da casa, ovviamente  » , dicono gli attivisti di Fridays For Future, che hanno festeggiato così il primo anno di vita del loro movimento. Un anno di scioperi e cortei studenteschi per le strade di Genova, che li ha catapultati alla ribalta  nelle vicende locali: battaglie a favore dell’ambiente, collaborazioni  con le storiche associazioni locali, inviti nelle scuole, all’Università,  in seminari e convegni. I corteggiamenti  dei partiti non sono mancati, soprattutto dal Pd. Loro, però, si sono sempre tenuti distanti.  « Siamo apartitici » , ci tengono a ribadire. « Però facciamo politica, questo sì. E infatti al prossimo governatore  della Liguria chiediamo di rispettare la dichiarazione di emergenza climatica che la Regione  stessa ha firmato. Insomma: serve  un vero rispetto per l’ambiente. E per questo motivo – annunciano giudicheremo i programmi dei partiti  ».

Hanno le idee sempre più chiare gli attivisti di Fridays For Future, il movimento nato in seguito alle proteste  della studentessa svedese Greta Thunberg. In un 2019 che ha visto Greta diventare la persona dell’anno per la rivisita statunitense  Time, il movimento di protesta si è diffuso in tutto il mondo e Genova  non ne è rimasta esclusa. Lo scorso gennaio è nato il gruppo genovese  di FFF, la procedura è stata semplice: è bastato aprire una pagina  Facebook (oggi Fridays For Future  Genova ha quasi tremila follower)  e organizzare un evento pubblico.

«All’inizio non eravamo considerati dai nostri compagni di scuola. Anzi, ci vedevano quasi come degli sfigati » . In occasione dell’appello globale per il clima dello scorso 15 marzo succede però qualcosa di impensabile. In Questura FFF annuncia  una manifestazione per cento persone, ma quella mattina in piazza De Ferrari si presentano in mille. E le adesioni cominciano a moltiplicarsi. « Sono entrata in Fridays  quel giorno, come tanti altri», racconta Irene Ghezzi, 21 anni, studentessa  di ingegneria edile, sempre  presente ai presìdi del venerdì pomeriggio. « Ogni volta siamo almeno una trentina. E’ un bel momento  per conoscerci e fare rete » . Oggi Irene è tra i leader di un movimento  fluido, senza un capo ben identificato. E non potrebbe essere altrimenti visto che la maggioranza  dei suoi membri frequenta l’università  e si divide tra periodi di studio  intenso, partenze per l’Erasmus  e l’effervescenza dei vent’anni.  Francesca Ghio, prima portavoce  dell’associazione, è per esempio volata per un progetto di diversi mesi in Sudamerica. Fabio Manzella,  uno dei suoi successori, si è fatto  da parte perché è diventato uno dei coordinatori dei tavoli tecnici da cui nascerà il programma del centrosinistra per le elezioni regionali.  Le linee guida dai vertici nazionali di FFF d’altronde sono chiare. « Il movimento deve stare distante e ben separato dai partiti  », spiega Matteo Ellena, ingegnere  biomedico di 35 anni, tra i volti più attivi di FFF a Genova. «Il motivo  è che sinora la politica ha sempre  messo l’ambiente in secondo piano. Il nostro modello non è quindi l’appoggio a un partito, ma il rispetto dell’accordo di Parigi  ».

Il piano adottato da 195 Paesi nel 2015 punta a contenere l’aumento  della temperatura al di sotto  dei 2 gradi centigradi rispetto ai livelli preindustriali, e si combina  con l’obbiettivo dell’Ue di ridurre  le emissioni almeno del 40% entro il 2030. A livello locale questo si traduce in battaglie a favore  dei parchi e degli spazi verdi,  attenzione verso il turismo sostenibile  e rifiuto dell’edificazione  selvaggia. E poi a favore della mobilità pubblica a scapito di quella privata, proprio come sta facendo FFF con Wwf, Legambiente  e Mobige contrastando il Pums di Genova approvato lo scorso anno  dalla Città metropolitana. Allargare  la rete di contatti con il mondo accademico genovese consentirà nel 2020 di avere un supporto scientifico al proprio operato, e criticare con più autorevolezza  le politiche di Comune e Regione. I presidi del venerdì, intanto,  proseguiranno. «Con il freddo,  la pioggia, l’afa, noi saremo sempre in piazza » , annunciano i giovani di Fridays. « Siamo preoccupati  per il nostro futuro. Per questo non ci arrendiamo».

© RIPRODUZIONE RISERVATA

k Ripartono i getti a De Ferrari Si sono conclusi i lavori di ripristino della terza e ultima vasca della fontana di piazza De Ferrari.

L’intervento, gestito da Aster e costato 230 mila euro, si era reso necessario per correggere alcuni errori tecnici di progettazione precedenti e per rendere quindi totalmente funzionante la fontana.</content></article>