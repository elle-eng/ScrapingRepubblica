<?xml version='1.0' encoding='utf-8'?>
<article><type>cartaceo</type><title>I Nobel a Trudeau: stop all’estrazione  di petrolio</title><subtitle /><author /><date>05/03/2020</date><content>L

a  prima volta dei Nobel. Ora  anche i vincitori del maggior riconoscimento conferito a scienziati, economisti e scrittori, hanno deciso di schierarsi e di fare pressione sui politici perché agiscano contro la crisi climatica. Il silenzio del mondo culturale era stato finora assordante. Adesso una lettera firmata da decine di Nobel e indirizzata al premier canadese Justin Trudeau e alla sua vice Chrystia Freeland, sembra segnare un’inversione di tendenza. Nel testo si chiede di fermare l’ennesimo progetto di estrazione di combustibili fossili. Tra i firmatari lo scrittore sudafricano John Coetzee, premio per la Letteratura nel 2003, della scrittrice canadese Alice Munro, premiata nel 2013, dei Nobel per la Pace Muhammad Yunus e Shirin Ebadi, del fisico scopritore delle onde gravitazionali Barry Barish e del Nobel per la Medicina italiano naturalizzato Usa Mario Capecchi. Nella lettera chiedono a Trudeau di bloccare il progetto Teck frontier, un piano di estrazione di petrolio da sabbie bitumose a 16 miglia dai confini del Wood Buffalo national park, il più grande parco canadese nello stato di Alberta. “C’è abbastanza CO2 nei combustibili fossili che stiamo usando per andare ben oltre i 2 gradi di riscaldamento, con l’1,5 il tetto fissato dagli Accordi di Parigi. Non c’è spazio per una ulteriore espansione del settore del fossile, non c’è spazio per la Teck frontier”, scrivono i Nobel a Trudeau. “I governi stanno scandalosamente tralasciando le richieste che arrivano dalla scienza e dalle persone che scendono in piazza”, continuano nella loro lettera. E ancora: “Nell’attuale emergenza climatica, nuovi progetti di estrazione fossile sono un affronto. E sono incompatibili con l’impegno del governo canadese di raggiungere l’obiettivo zero-emissioni entro il 2050”. Colpisce però nell’elenco delle firme in calce all’appello l’assenza, fatta eccezione per la Munro e per il medico naturalizzato britannico Jack W. Szostak, di altri Nobel canadesi. Eppure il paese negli ultimi dieci anni ha ricevuto altri 5 riconoscimenti dalla Accademia delle Scienze svedese: 4 per la fisica (Peebles nel 2019, Strickland nel 2018, McDonald nel 2015, Boyle nel 2009) e uno per la medicina (Steinman nel 2011). Segno, forse, che anche per i Nobel è più facile criticare i governi degli altri che i propri, dai quali spesso dipendono i fondi per la ricerca.

©RIPRODUZIONE RISERVATA</content></article>