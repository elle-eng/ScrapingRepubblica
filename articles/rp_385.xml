<?xml version='1.0' encoding='utf-8'?>
<article><type>digitale</type><title>Devastazioni e diritti negati, scatti dal sud del mondo</title><subtitle /><author>
			
				di GIULIA ARGENTI
			
		</author><date>03 Marzo 2020</date><content>
        Dall'Africa all'America del Sud: storie e immagini di devastazioni causate dall'uomo che stanno mettendo a dura prova la sopravvivenza delle popolazioni locali. Le racconta, con le sue fotografie Marco Palombi, nella mostra “Terra bruciata – diritti negati” che inaugurerà venerdì 6 all'infopoint di Emergency, in via IV novembre 157/b, alle 18,30 e sarà visitabile fino al 27 marzo (lunedì e sabato dalle 15 alle 19; dal martedì al venerdì dalle 12 alle 19).
 
Una selezione di immagini scattate in questi ultimi anni ai quattro angoli del mondo per documentare l'inquinamento e i suoi tragici effetti sull'uomo. Primo tra tutti, la perdita dei diritti. In Ecuador, a Lago Agrio, ad esempio, una parte di Amazzonia sta diventando un pozzo di olio nero: “Immense piscine di petrolio, profonde fino a cinque metri, sono il risultato di versamenti di scarti petroliferi effettuati nel corso di molti anni in questa parte di foresta in cui vivono le comunità indigene – spiegano da Emergency -. Una zona che registra un altissimo numero di malati di tumore. Il petrolio finisce nelle acque dei fiumi contaminando la terra, le piante e i prodotti che ne derivano”. I nativi Secoya, Waorani e Secopai, che vivono di pesca e agricoltura, hanno fatto causa alla multinazionale Chevron-Texaco e la battaglia legale che hanno iniziato tanti anni fa è ancora in atto. Pablo Fajardo, un contadino diventato avvocato proprio per combattere la multinazionale, racconta: “L’acqua dei nostri fiumi è come il sangue nelle nostre vene, sangue nero che sta uccidendo le nostre vite – spiega -. Davide contro Golia, lottiamo da 26 anni e prima o poi vinceremo”.
 
E ancora: in Africa la desertificazione, risultato del cambiamento climatico, provoca la migrazione di migliaia di persone che si mettono in cammino per cercare altrove una vita migliore. In Etiopia la costruzione di dighe per generare elettricità e intensificare le monocolture sta deviando il corso dei fiumi, ma soprattutto abbassando il livello delle acque. “Numerose tribù di agricoltori e pescatori che abitano lungo il fiume Omo sono costrette a continui spostamenti alla ricerca dell’acqua e gli animali, che sono la loro vita, muoiono. Il diritto di rimanere nella loro terra viene negato. Queste antiche civiltà rischiano l’estinzione. Il Sahara sta diventando terra di trafficanti di uomini e donne. La gente che fugge da paesi come il Mali, il Burkina Faso, il Niger e la Mauritania, devastati da guerre e terrorismo, cerca di raggiungere l’Europa attraversando prima il deserto e poi il mare, ma in moltissimi casi trova la morte. Un mondo in cammino, una migrazione che non si fermerà”.
 
In occasione dell'inaugurazione il fotografo Marco Palombi mostrerà un breve documentario girato nei luoghi dei reportage. Mentre i giornalisti di Repubblica Carlo Ciavoni e Raffaella Scuderi, che illustreranno il percorso tematico degli scatti.
 
    </content></article>