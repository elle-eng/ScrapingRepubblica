<?xml version='1.0' encoding='utf-8'?>
<article><type>cartaceo</type><title /><subtitle /><author /><date>28/02/2020</date><content>di Valeria Cerabolini Raccontare i progetti futuri, sfruttando le tecnologie, e usando nuovi linguaggi per raggiungere un pubblico più ampio a “distanza”.

Anche la Triennale va in streaming, non solo temporaneamente per fronteggiare la chiusura forzata, ma per aprire un nuovo capitolo con un programma stabile. Lo annuncia il presidente Stefano Boeri che ha radunato un “trust” di pensatori, intellettuali e creativi per raccogliere idee per la prossima Biennale del 2022. Un incontro che presto vedremo in rete.

Architetto Boeri, perché questa svolta?

«Al di là dell’emergenza, dobbiamo metterci in mente che forse in futuro la prossimità fisica non sempre sarà possibile, mentre abbiamo sempre più mezzi per lavorare e tenerci in contatto anche in lontananza. Comunque, era già nelle nostre intenzioni sviluppare i nostri programmi in streaming».

Quando si comincia?

«Partiamo mercoledì. Abbiamo invitato pensatori, scienziati intellettuali delle discipline più diverse: dall’astrofisica dell’Esa Ersilia Vaudo Scarpetta allo storico dell’arte Giovanni Agosti, da Carolyn Christov-Bakargiev, direttrice del Castello di Rivoli, al filosofo Emanuele Coccia, da Gianluigi Ricuperati, scrittore e saggista, ad Alessandro Aresu che si occupa di geopolitica, a Donato Grasso che studia le formiche.

L’intento è avere una visione più ampia possibile di questa fase inedita della nostra vita, per la nostra specie e per il mondo, decifrandola. Ci sarà un convegno di lavoro, e poi alle 18 un momento pubblico che avrebbe dovuto essere aperto, ma che andrà in streaming. Ci mettiamo in gioco trasformando una riflessione interna in un momento pubblico».

In che direzione si muoverà la prossima Biennale del 2022?

«Il solco è quello aperto da “Broken Nature”, quindi, della sostenibilità ambientale, dell’emergenza climatica, della salute del pianeta e degli oceani, per continuare nella ricerca di forme di “ricostruzione” come aveva fatto Paola Antonelli nella passata edizione. Il confronto ci serve per trovare un tema che dia sostanza a questa idea. Agli studiosi che abbiamo invitato chiediamo di raccontarci su cosa stanno lavorando e che percezione hanno del presente».

Cosa ci riserva ancora la Triennale versione streaming?

«La Triennale vuota, dal punto di vista architettonico, è bellissima. Abbiamo deciso di mettere in scena una serie di racconti e performance dal palazzo vuoto riunendole sotto il titolo “Decameron/Tr iennale”, ispirandoci appunto a Boccaccio e ai suoi giovani in isolamento per sfuggire alla peste che si raccontavano novelle. E facciamo lo stesso: ad artisti, performer, scrittori chiediamo di raccontarci novelle scegliendo il linguaggio che preferiscono. Un progetto che coinvolge tutto il comitato scientifico di Triennale (Joseph Grima, Lorenza Baroncelli, Lorenza Bravetta e Umberto Angelini). La colonna sonora la firma Radio Raheem, la web radio che abbiamo invitato a trasmettere dal palazzo. Tutto questo potrà essere visto ovunque. Una nuova formula di partecipazione per un pubblico sempre più internazionale che vogliamo tenere informato anche con un magazine online».

Intravvede una fine per questa inaspettata sospensione di ogni attività?

«Sinceramente non so darmi una risposta. L’idea è interpretare e sfruttare una difficoltà per sperimentare nuove formule, trasformandola in opportunità.

Questa epidemia sembra confermare la sensazione di vivere in un’epoca in cui le scelte individuali e quotidiane paiono di colpo interagire con le lente dinamiche evolutive del pianeta».</content></article>