<?xml version='1.0' encoding='utf-8'?>
<news><type>stampa</type><title>Nasce Nuclitalia: Enel, Ansaldo Energia e Leonardo insieme per la ricerca sul nuovo nucleare</title><subtitle /><author /><date>Roma,  14 maggio 2025 17:04</date><content>Firmata la costituzione della società che si occuperà dello studio di tecnologie nucleari di nuova generazione 

Enel, Ansaldo Energia e Leonardo hanno formalizzato la costituzione di Nuclitalia, società che si occuperà dello studio di tecnologie avanzate e dell’analisi delle opportunità di mercato nel settore del nuovo nucleare. Le quote del capitale di Nuclitalia, società a responsabilità limitata, sono detenute per il 51% da Enel, per il 39% da Ansaldo Energia e per il 10% da Leonardo. 

Nuclitalia avrà il compito di valutare i design più innovativi e maturi del nuovo nucleare sostenibile, con un focus iniziale sugli Small Modular Reactor (SMR) raffreddati ad acqua. Il processo includerà la definizione dei requisiti specifici per il nostro sistema Paese e la selezione delle soluzioni più promettenti sulla base di un’approfondita analisi tecnico-economica. La società esaminerà inoltre le opportunità di partnership industriali e di co-design con un approccio fondato su innovazione, sostenibilità ambientale ed economica e valorizzazione delle competenze della filiera italiana.

I soci di Nuclitalia hanno anche definito le cariche sociali. Il Consiglio di Amministrazione sarà composto da sette membri e sarà presieduto da Ferruccio Resta, già rettore del Politecnico di Milano. Luca Mastrantonio, responsabile dell’unità di Nuclear Innovation di Enel, assumerà il ruolo di amministratore delegato. 

Completano il board altri cinque manager provenienti dalle aziende azioniste, selezionati per le loro solide competenze tecniche e la loro grande esperienza, qualità che metteranno a disposizione della nuova società, contribuendo attivamente alla sua crescita. Nelle prossime settimane sarà inoltre istituito un comitato tecnico incaricato di supportare le attività di analisi tecnologica di Nuclitalia.

L’operazione rappresenta un’operazione con parti correlate in quanto Enel, Ansaldo Energia e Leonardo sono società soggette al comune controllo del Ministero dell'Economia e delle Finanze. In particolare, essa rappresenta per Enel un'operazione di “minore rilevanza” per la quale, in conformità a quanto previsto dalla normativa Consob di riferimento e dalla Procedura Enel per le operazioni con parti correlate, è stato rilasciato motivato parere favorevole del Comitato Parti Correlate, che ha positivamente valutato l’interesse di Enel al compimento dell’operazione stessa nonché la convenienza e correttezza sostanziale delle relative condizioni. 

Per Leonardo, l’operazione ha beneficiato dell’esclusione dall’applicazione delle disposizioni regolamentari e procedurali in materia di operazioni con parti correlate, trattandosi di operazione “di Importo Esiguo” ai sensi della “Procedura per le Operazioni con Parti Correlate” adottata dal Consiglio di Amministrazione della Società.
 

Da sinistra: Fabrizio Fabbri, Ceo Ansaldo Energia - Flavio Cattaneo, CEO Enel - Roberto Cingolani, CEO Leonardo</content></news>