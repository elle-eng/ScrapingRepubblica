<?xml version='1.0' encoding='utf-8'?>
<news><type>stampa</type><title>Leonardo completa la cessione del business subacqueo a Fincantieri</title><subtitle /><author /><date>Roma,  14 gennaio 2025 16:57</date><content>In data odierna Leonardo comunica di aver effettuato il closing dell’operazione di cessione della linea di business Underwater Armaments &amp; Systems (UAS) a Fincantieri.

In base all’accordo vincolante del 9 maggio 2024, al momento del closing Leonardo ha ricevuto il pagamento di un prezzo pari a €287 milioni, basato sulla componente fissa di Enterprise Value pari a € 300 milioni. La componente variabile per massimi € 115 milioni e gli usuali aggiustamenti prezzo verranno determinati in seguito all’approvazione dei risultati consuntivi di UAS relativi all’esercizio 2024. L’Enterprise Value totale massimo è pari a € 415 milioni.

Underwater Armaments Systems 
Whitehead Alenia Sistemi Subacquei S.p.A., storica partecipata al 100% di Leonardo, nasce come una società specializzata nella costruzione di sistemi di difesa sottomarini e in particolare siluri, contromisure e sonar. All’inizio del 2016, la società è confluita in Leonardo, diventando una linea di business, ed è stata ridenominata “Underwater Armaments &amp; Systems” (UAS). La linea di business include anche la partecipazione al 50% nella GEIE EuroTorp (costituita con Naval Group e Thales), dedicata alla progettazione e costruzione del siluro leggero MU90, ed è localizzata in due sedi, Livorno e Pozzuoli. Nel 2023, la linea di business UAS ha generato ricavi per circa € 160 milioni e un EBITDA di € 34 milioni.

Consulenti
Ai fini dell’operazione Leonardo è stata assistita da Rothschild &amp; Co. in qualità di advisor finanziario, dallo Studio Cappelli RCCD, quale consulente legale, e da PwC nella preparazione della documentazione finanziaria del ramo.
UBS ha supportato il Comitato Controllo Rischi di Leonardo nella valutazione dell’operazione, fornendo un parere di congruità sui termini economici dell’operazione.

Operazioni con Parti Correlate
Per Leonardo la descritta operazione, stante il rapporto di correlazione tra Leonardo e Fincantieri (entrambe società controllate dal Ministero dell’Economia e delle Finanze), costituisce un’Operazione con Parte Correlata di “minore rilevanza” ai sensi della vigente disciplina e della Procedura adottata dalla Società.

L’operazione è stata approvata dal Consiglio di Amministrazione di Leonardo previo motivato e unanime parere favorevole, non vincolante, espresso dal Comitato Controllo e Rischi nell’esercizio delle funzioni svolte in qualità di Comitato per le Operazioni con Parti Correlate, in ordine all’interesse della Società al compimento dell’operazione nonché alla convenienza e correttezza sostanziale delle relative condizioni.

 </content></news>