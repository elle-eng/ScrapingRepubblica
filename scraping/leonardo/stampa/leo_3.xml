<?xml version='1.0' encoding='utf-8'?>
<news><type>stampa</type><title>Leonardo acquisisce Iveco Defence</title><subtitle /><author /><date>Roma  30 luglio 2025 18:13 Informazione privilegiata</date><content>Controvalore dell’operazione (enterprise value) a Euro 1,7 miliardi
Leonardo consolida il ruolo di player di riferimento nel settore europeo della Difesa terreste
L’accordo potenzia il posizionamento commerciale congiunto

Leonardo ha sottoscritto l’accordo di acquisizione di Iveco Defence, una divisione di Iveco Group, per un controvalore di Euro 1,7 miliardi (enterprise value) che sarà finanziato con la cassa disponibile. Con questa operazione, Leonardo compie un ulteriore passo per il consolidamento della propria posizione di riferimento nel settore della difesa terreste e rafforza il proprio ruolo di OEM (Original Equipment Manufacturer) integrato, con un portafoglio di soluzioni complete per la difesa e la sicurezza, su piattaforme cingolate e ruotate.

“L’acquisizione di Iveco Defence è un tassello fondamentale nello sviluppo della nostra strategia di crescita inorganica a supporto della piena attuazione del Piano Industriale”, afferma Roberto Cingolani, Amministratore Delegato e Direttore Generale di Leonardo. “L’operazione consolida la nostra posizione di attore di riferimento nel settore della Difesa terrestre europea, mercato caratterizzato da forti prospettive di crescita future”, conclude Cingolani.

L’acquisizione di Iveco Defence consentirà inoltre di aumentare il posizionamento commerciale congiunto, grazie alla complementarità delle reti di vendita e alla possibilità di proporre soluzioni integrate su specifici mercati ad alto potenziale.

L’integrazione tra i sistemi elettronici di Leonardo - inclusa una suite completa di sensori per l’elettronica di combattimento e torrette di nuova generazione - e i veicoli di Iveco Defence sarà in grado di garantire la massima efficacia delle soluzioni operative proposte. Le competenze altamente specializzate nei rispettivi verticali di riferimento, unite alla forte capacità logistica e produttiva, favoriranno maggiore efficienza operativa e accelereranno lo sviluppo tecnologico congiunto, creando al contempo anche nuove opportunità di sviluppo ed evoluzione delle competenze professionali e di valorizzazione delle persone.

Leonardo verificherà insieme al partner Rheinmetall l’opportunità di valorizzare il perimetro dei veicoli pesanti.

Il closing dell’operazione è previsto nel primo trimestre del 2026, subordinato all’approvazione da parte delle autorità regolatorie.

Nell’operazione, Leonardo è stata assistita da Morgan Stanley &amp; Co. International Plc in qualità di advisor finanziario e da Bonelli Erede nel ruolo di advisor legale.

------------------------------------------------

Nota per i redattori
Iveco Defence è una Divisione di Iveco Group con sede principale a Bolzano. Nel 2024 ha realizzato ricavi di Euro 1.133 milioni ed EBIT di Euro 108 milioni. Con 5 siti produttivi (con presenza in Germania, Romania e Brasile), circa 2.000 persone, 9 uffici commerciali in Europa, Stati Uniti e Brasile e 6 centri di ricerca e sviluppo in Italia, Brasile, UK e Germania, è specializzata nella progettazione, produzione e supporto logistico di veicoli per impiego prevalentemente militare, con un portafoglio prodotti che copre i settori dei veicoli leggeri e medi blindati, dei veicoli corazzati pesanti e dei veicoli logistici e tattici.</content></news>