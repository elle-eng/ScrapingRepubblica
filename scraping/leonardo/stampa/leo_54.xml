<?xml version='1.0' encoding='utf-8'?>
<news><type>stampa</type><title>Leonardo confermata leader mondiale della sostenibilità nel settore aerospazio, difesa e sicurezza</title><subtitle /><author /><date>Roma,  17 dicembre 2024 15:09</date><content>Leonardo è stata confermata per il quindicesimo anno consecutivo nei Dow Jones Sustainability Indices (DJSI World e DJSI Europe) dopo la valutazione annuale effettuata dall’ agenzia di rating internazionale S&amp;P Global attraverso il Corporate Sustainability Assessment (CSA). 

Nel 2024, circa 13.000 aziende provenienti da 62 settori a livello mondiale sono state valutate da S&amp;P Global, e Leonardo ha raggiunto un punteggio di 81 su 100, confermandosi per il sesto anno consecutivo il più alto del settore Aerospazio e Difesa (alla data del 17/12/2024).

Lanciati nel 1999, i DJSI sono tra i principali indici borsistici che valutano le performance di sostenibilità sulla base di criteri ambientali, sociali, di governance ed economici, utilizzando l’approccio del best-in-class. Il DJSI World seleziona circa 300 aziende al mondo tra le 2.500 comprese nell’indice S&amp;P Global BMI. Il DJSI Europe include invece circa 250 aziende tra le 600 maggiori europee presenti nell’indice S&amp;P Global BMI. I componenti dei nuovi indici diverranno efficaci lunedì 23 dicembre 2024. 

“Stiamo entrando in una nuova era tecnologica sempre più incentrata sui temi della sostenibilità e la riconferma nei DJSI rappresenta un importante riconoscimento del nostro impegno. La sostenibilità è uno dei fattori abilitanti del nostro Piano Industriale e tiene conto di un contesto globale che impone un nuovo paradigma, quello della sicurezza globale, in cui innovazione tecnologica, digitalizzazione e intelligenza artificiale giocano un ruolo fondamentale”, ha sottolineato Roberto Cingolani, Amministratore Delegato e Direttore Generale di Leonardo. 

“Il risultato di quest’anno è un’ulteriore prova di quanto l’impegno verso la sostenibilità resti centrale in tutte le attività dell’azienda, nella sua strategia di creazione di valore per tutti gli stakeholder, nella governance e nella sua risposta all’evoluzione dello scenario con le proprie soluzioni tecnologiche” commenta Stefano Pontecorvo, Presidente di Leonardo. 

Al raggiungimento di questo risultato hanno contribuito anche i traguardi raggiunti negli ultimi mesi: la validazione da parte della Science-based Target Initiative degli obiettivi per la decarbonizzazione di tutta la catena del valore, l’ottenimento della certificazione per la parità di genere UNI/PdR125:2022 e la conferma di un solido sistema di gestione anticorruzione grazie alla certificazione ISO37001.

La leadership di Leonardo in tema di sostenibilità è inoltre riconosciuta a livello mondiale dalla presenza in altri importanti indici e classifiche della sostenibilità, come la valutazione A- ottenuta da CDP (ex Carbon Disclosure Project), il “Prime” rating (C+)di ISS ESG, l’ESG Score di 64/100 di Vigeo Eiris (Moody’s ESG solutions), l’ESG Risk Rating di Sustainalytics (24.0 – medium risk),  la valutazione Average di MSCI ESG Ratings, l’inclusione nel Bloomberg Gender Equality Index e nel MIB ESG Index di Euronext. 

Per ulteriori informazioni visitate le sezioni “Sostenibilità” e “Indici e rating ESG” del sito web www.leonardo.com oppure contattate l’indirizzo sustainability@leonardo.com. 
 

 </content></news>