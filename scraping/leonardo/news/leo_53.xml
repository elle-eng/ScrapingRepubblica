<?xml version='1.0' encoding='utf-8'?>
<news><type>news</type><title>Leonardo, come big data e intelligenza artificiale supportano il Risk Management</title><subtitle>Nell’ambito del Festival delle Assicurazioni e della Previdenza, organizzato dal gruppo CLASS CNBC, Carlo Zaganelli, Responsabile Enterprise Risk Management di Leonardo, ha partecipato al panel “Big Data &amp; AI per il Risk Management e l’ottimizzazione della Customer Experience. La parola ai clienti”. Nel corso del suo intervento, Zaganelli ha evidenziato il fondamentale supporto di big data analytics e intelligenza artificiale per la gestione del rischio di un grande player tecnologico globale come Leonardo e di tutta la sua supply chain. </subtitle><author /><date>10 ottobre 2024</date><content>La resilienza è un aspetto che riveste una crescente importanza in Leonardo e nelle aziende partner, sempre più esposte al rischio cyber.  Lavorare sulla prevenzione e gestione dei rischi è quindi imprescindibile, a maggior ragione in uno scenario geo-politico globale di incertezza in cui emergono criticità nuove che impattano sulla conduzione del business e sull’organizzazione dell’impresa.

Parte da questa premessa Carlo Zaganelli, per sottolineare come l’investimento in intelligenza artificiale e big data analytics sia oggi una priorità per l’azienda, per proteggersi dal rischio cyber dovuto all’enorme mole di informazioni esterne che devono essere processate. Una protezione ad ampio spettro che deve non solo salvaguardare i processi aziendali interni, ma anche rafforzare la resilienza dei propri clienti. Fulcro essenziale di questa attività è l’avanzata capacità di supercalcolo di cui Leonardo dispone per supportare tutti i processi di Risk Management.

“C’è bisogno di resilienza in tutto l’ecosistema della nostra azienda - continua Zaganelli – per questo Leonardo guarda con grande attenzione alla propria supply chain, estesa a livello globale e composta in gran parte da Piccole e Medie Imprese, supportando il loro percorso verso la digitalizzazione e la conseguente necessità di protezione dal rischio cyber”.</content></news>