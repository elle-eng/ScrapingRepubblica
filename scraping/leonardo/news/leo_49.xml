<?xml version='1.0' encoding='utf-8'?>
<news><type>news</type><title>Dagli Innovation Labs i cervelli
non fuggono</title><subtitle>Nei laboratori di Technology &amp; Innovation, presso il sito di Cascina Costa di Samarate (Va), quaranta giovani ricercatori provenienti dalle migliori università italiane ed europee studiano le tecnologie più innovative che abiliteranno il futuro del volo verticale nel Gruppo Leonardo. Le loro voci e le loro storie sono raccolte in un articolo di Rosi Brandi pubblicato sul quotidiano “La Prealpina”.</subtitle><author /><date>22 ottobre 2024</date><content>Un grande open space dove nascono e crescono le idee. Sono i laboratori di Technology &amp; Innovation dell’area di business Elicotteri di Leonardo in cui si concentra tutto quanto è creatività tecnologica, intuizione, coraggio di osare. In poche parole: innovazione di frontiera. Da qui i cervelli non fuggono, come raccontano i protagonisti, impegnati nella ricerca per costruire il futuro del volo verticale: propulsione avanzata, elettrificazione, materiali hi-tech, radar e sensori, con il supporto di tecnologie digitali e intelligenza artificiale.

Come sottolinea Mattia Cavanna, Responsabile della Technology &amp; Innovation di Leonardo Elicotteri, l’apporto dei giovani ricercatori è fondamentale. “Ci siamo resi conto dell’importanza di lavorare su tecnologie che al momento non sono strettamente legate a un progetto, ma sulle quali bisogna essere presenti già oggi. E i giovani sono sicuramente una linfa per l’innovazione, portano nuove idee che vanno a mettere in discussione gli approcci classici”.

Un’attenzione che Leonardo rivolge in particolare alle donne con profili scientifici, cercando di ribilanciare una sproporzione che è un po’ tipica del mondo dell’ingegneria. “Per la progettazione di un elicottero – spiega Cavanna – occorre garantire un approccio sempre più multifunzionale. Per questo nei prossimi anni in Leonardo lavoreranno molte più donne laureate in discipline STEM. Innovazione significa guardare oltre, molto oltre”.

 </content></news>