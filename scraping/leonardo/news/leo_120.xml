<?xml version='1.0' encoding='utf-8'?>
<news><type>news</type><title>Roberto Cingolani a Les Echos, “La Difesa ha bisogno di un piano di digitalizzazione”</title><subtitle>In un'intervista al quotidiano francese Les Echos, a firma di Anne Bauer, l’Amministratore Delegato di Leonardo Roberto Cingolani evidenzia la necessità di un ruolo attivo dell’industria nella costruzione di una Difesa europea efficace, nella quale risulta decisivo un forte impegno per la digitalizzazione.</subtitle><author /><date>07 giugno 2024</date><content>Lo scenario geopolitico attuale mostra come, per l’Europa, sia essenziale una maggiore cooperazione tra i vari Paesi, per superare la frammentazione dell’industria della Difesa continentale. Da questa riflessione parte l’analisi di Roberto Cingolani, che evidenzia come il concetto tradizionale di Difesa si sia oggi allargato verso una concezione più ampia, la global security, che include la sicurezza energetica, alimentare e delle infrastrutture, ma anche la cybersecurity.

In questo contesto, per difendere la pace è necessario un impegno collettivo da parte degli operatori del settore. Secondo Cingolani, “le imprese sono chiamate a esplorare e sviluppare nuove sinergie tra loro, incoraggiando i governi a cooperare”. Una maggiore collaborazione nella quale la tecnologia giocherà sempre più un ruolo decisivo, con investimenti in intelligenza artificiale e digitalizzazione per rispondere alle sfide imposte dai nuovi scenari multi-dominio.</content></news>