<?xml version='1.0' encoding='utf-8'?>
<news><type>news</type><title>Al via la seconda edizione di CyberX-Mind4Future</title><subtitle>Parte la seconda edizione di CyberX-Mind4 Future, il corso di formazione organizzato da Leonardo e Cyber 4.0, il Competence Centre nazionale per la cybersecurity. L’obiettivo è rispondere alla crescente domanda di profili professionali che richiedono l’integrazione tra competenze tecniche avanzate (hard skill), basate su un solido background STEM e abilità trasversali e interdisciplinari (soft skill), quali il problem solving, l’attitudine alla collaborazione, le nuove forme di comunicazione e la capacità di sviluppare nuovi modelli di organizzazione del lavoro.</subtitle><author /><date>03 ottobre 2024</date><content>E’ stato pubblicato il bando per la seconda edizione di CyberX – Mind4Future, un’iniziativa rivolta agli studenti delle Università partner del Competence Centre Cyber 4.0: La Sapienza, Tor Vergata, Roma Tre, LUISS Guido Carli, Campus Biomedico (Roma), Università della Tuscia (Viterbo), Università di Cassino e del Lazio Meridionale (Cassino – FR), Università dell’Aquila (L’Aquila). Il programma si rivolge a studenti di corsi di laurea triennale e magistrale, nei settori STEM, Informazione, Economia, iscritti agli anni accademici 2023/2024 e 2024/2025.

Il corso adotta un modello didattico human-tech, che combina formazione tradizionale con attività pratiche e di gaming in realtà virtualizzate e immersive. L’obiettivo è sviluppare competenze tecniche avanzate (hard skill) e favorire la crescita delle soft skill, migliorando la comunicazione, il lavoro di squadra e le capacità decisionali dei partecipanti.

Il programma, che si avvale della collaborazione didattica di esperti di Leonardo, prevede una prima fase di formazione avanzata online, focalizzata su contenuti specialistici di cybersecurity, esercitazioni e analisi di casi di studio. Una seconda fase sarà dedicata alla “formazione immersiva”: una competizione di hacking "Capture the Flag", dove l’obiettivo degli studenti è individuare e sfruttare la vulnerabilità di un sistema informatico per accumulare punti e un’attività laboratoriale “Red Team” nella quale simulare attacchi informatici in ambienti virtuali, che ripropongono scenari e situazioni reali.

La conclusione è prevista a gennaio 2025 con la premiazione dei primi dieci classificati e un riconoscimento economico.

 

Clicca qui per partecipare al bando CyberX – Mind4Future. Iscrizioni aperte fino al 16 ottobre 2024.

 </content></news>