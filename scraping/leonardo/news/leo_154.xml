<?xml version='1.0' encoding='utf-8'?>
<news><type>news</type><title>MSC sceglie i sistemi Leonardo per il terminal crociere a Miami</title><subtitle>Fornire la tecnologia cross-belt, utilizzata prevalentemente negli aeroporti, per il sistema di smistamento bagagli nel nuovo terminal crocieristico di Miami: è l’oggetto della collaborazione tra Leonardo e MSC Crociere, che includerà anche Fincantieri Infrastructure nella realizzazione dell'opera. Lo racconta Raoul de Forcade nell’approfondimento de “Il Sole 24 Ore”, anche attraverso le parole di Massimiliano Veltroni, Managing Director BU Automation di Leonardo.</subtitle><author /><date>04 aprile 2024</date><content>Per la prima volta in assoluto, a Miami viene introdotto in un terminal crociere il sistema di smistamento bagagli realizzato con la tecnologia cross-belt di Leonardo, impiegata nel settore aeroportuale. L’impianto sarà utilizzato da MSC Crociere per ottimizzare le operazioni logistiche e di movimentazione dei bagagli all’interno del terminal in costruzione nella città della Florida, che sarà il più grande degli Stati Uniti e tra i principali al mondo.

Il progetto vedrà la collaborazione tra Leonardo e Fincantieri Infrastructure, che sta realizzando l’opera, la cui consegna è prevista per ottobre 2024. La partnership segna l’ingresso di Leonardo nel comparto dei terminal crocieristici e si pone in linea con la strategia di portare all’estero - in particolare in USA e Nord America - la tecnologia cross-belt.

Come sottolineato da Massimiliano Veltroni, l’accordo “mira a creare un modello per future iniziative e a ridefinire gli standard nella gestione dei bagagli nel settore crocieristico, per diventare un punto di riferimento in termini di efficienza, affidabilità e soddisfazione del passeggero. Il progetto pone, inoltre, le basi per lo sviluppo di impianti di gestione bagagli presso i futuri terminal crociere di MSC”.</content></news>