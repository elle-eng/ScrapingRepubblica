<?xml version='1.0' encoding='utf-8'?>
<news><type>news</type><title>Leonardo con School4Life 2.0, a supporto delle giovani generazioni verso il futuro</title><subtitle>11 scuole secondarie di primo e secondo grado, 985 studenti coinvolti, 74 ore di formazione: sono i numeri di Leonardo per School4Life 2.0, progetto promosso dall’associazione ELIS per contrastare il fenomeno dell’abbandono scolastico.</subtitle><author /><date>11 luglio 2023</date><content>School4Life 2.0, di cui si è recentemente conclusa l’edizione 2021-2023, è un progetto biennale, destinato  agli studenti delle scuole secondarie, di primo e secondo grado, di tutta Italia, promosso da ELIS, associazione no-profit che opera in sinergia con enti pubblici e privati, per promuovere iniziative educative, rivolgendosi con particolare attenzione a chi è socialmente ed economicamente svantaggiato. Un’iniziativa finalizzata a contrastare il fenomeno dell’abbandono scolastico, che registra in Italia un tasso complessivo del 13,1%, un dato ancora distante dall’obiettivo del 10% indicato nel 2020 dall’Unione Europea.

Una sfida e un’opportunità a cui Leonardo ha preso parte insieme a 11 aziende partner, mettendo a disposizione la propria expertise a scuole, studenti e insegnanti.

“Un percorso di azioni e di emozioni,” così Daniela Ghezzi, Head of Emerging Technologies Projects Office &amp; Grants di Leonardo, ha sintetizzato la propria esperienza di Role Model nel progetto che l’ha vista impegnata, con i suoi Inspirational Talk, presso l’Istituto Tecnico "Vallescrivia" di Genova.  “Pensare di aver lasciato un segno, anche piccolo, nelle ragazze e nei ragazzi, preparandoli ad affrontare al meglio le sfide future, mi riempie di fiducia e di energia positiva, dandomi la carica per proseguire nel mio ruolo con sempre maggiore determinazione”.

Daniela è una dei 18 esperti aziendali (5 Role Model, 6 Mentor e 7 Maestri di Mestiere) che hanno accompagnato i giovani partecipanti in questo percorso di orientamento e formazione. Un network affiatato e motivato che, in quest’ultima edizione, ha incontrato 985 studenti di 7 scuole secondarie superiori (Istituti tecnici informatici, Elettrotecnici, Meccanici, di Conduzione del mezzo aereo e Trasporti) e 4 scuole secondarie inferiori individuate nei territori a maggiore rischio di abbandono scolastico: Friuli-Venezia Giulia, Lombardia, Liguria, Campania e Puglia. 

Incontri motivazionali e di orientamento, attività formative basate su un approccio didattico-esperienziale, visite negli stabilimenti produttivi di Leonardo al Fusaro (NA), a Ronchi dei Legionari (GO) e a La Spezia (SP), hanno reso ragazze e ragazzi più consapevoli delle proprie capacità, consentendo loro di guardare con maggior impegno verso le professioni e le competenze del futuro. Ciò è stato possibile anche grazie al contributo e all’esperienza diretta rappresentata dalle persone di Leonardo che, durante gli incontri, hanno affrontato insieme ai partecipanti temi di grande attualità, come Intelligenza Artificiale e tecnologie digitali.

Uno scambio intergenerazionale che ha portato a un arricchimento reciproco, come sottolineato da Francesco Esposito, Head of Program Management - Manufacturing and Program Management Optimization di Leonardo e “Maestro di Mestiere” presso l’Istituto Tecnico Industriale Enrico Fermi di Napoli. “Oltre alla soddisfazione di aiutare concretamente la nostra comunità, orientando gli studenti di una regione con un tasso di abbandono scolastico più alto della media nazionale, School4Life mi ha permesso di conoscere da vicino la generazione Z, aprendomi a nuovi approcci comunicativi, per trasformare ogni differenza in un’opportunità di crescita”.

Non sono mancati momenti di competizione, come il Creathon, maratona creativa in cui gli studenti hanno risposto alle sfide lanciate dalle imprese aderenti. Progettare una base spaziale su Marte è stata quella proposta da Leonardo e vinta dall’Istituto Tecnico Industriale Polo Fermi-Gadda di Napoli che ha presentato il modello ideato, in occasione della “Closing Celebration” di School4Life, lo scorso sei giugno.

143 scuole raggiunte, 14.471 studenti coinvolti e 345 esperti aziendali, per un totale di 1.109 incontri e 3.000 ore di attività, sono i numeri finali di quest’edizione. Un risultato importante che traghetta School4Life 2.0 verso la prossima edizione 2023-2025.

Ancora una volta, Leonardo sarà coinvolta attivamente nel progetto a sostegno del sistema educativo del Paese, per supportare le giovani generazioni nel loro viaggio verso il futuro.</content></news>