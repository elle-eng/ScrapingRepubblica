<?xml version='1.0' encoding='utf-8'?>
<news><type>news</type><title>Le ricerche dei Leonardo Labs nel “POLARIS Innovation Journal”</title><subtitle>Il n. 48 di POLARIS Innovation Journal, da oggi online, è il secondo numero che ospita nuovi approfondimenti dedicati alle ricerche condotte all’interno dei Leonardo Labs, gli incubatori di ricerca e innovazione del Gruppo, dove si studiano le tecnologie del domani.</subtitle><author /><date>09 giugno 2023</date><content>È disponibile online il secondo numero di “POLARIS Innovation Journal” del 2023, dedicato alla presentazione di alcune delle ricerche condotte all’interno dei Leonardo Labs, la “scommessa” di Leonardo sui talenti dell’innovazione e sul valore della ricerca per il domani. È in questi hub tecnologici, interconnessi in rete tra loro, che research fellows e dottorandi (anche di provenienza internazionale) indagano quelle soluzioni tecnologiche che apriranno la strada dell’innovazione a nuove prospettive.

Le pubblicazioni sono tra gli output delle attività condotte nei Labs e sono frutto, anch’esse, delle collaborazioni che ricercatori e tecnici dell’Azienda stabiliscono con università, centri d’innovazione e partner industriali.

In questo nuovo numero, la rivista divulga alcune delle ricerche svolte nell’ultimo biennio con impatti a medio termine, per fornire soluzioni abilitanti più vicine alle esigenze mercato, e con risultati attesi in tempi più lunghi, tipici degli ambiti più avanzati che non sono esposti alle pressioni della produttività e della concorrenza.

I temi affrontati spaziano quindi dal Supercalcolo High Performance Computing (HPC) e dalle applicazioni dell’intelligenza artificiale allo Spazio e alle immagini iperspettrali, al Material Technologies (le tecnologie dei materiali e dei relativi processi di produzione) e al Future Electronics &amp; Sensing, le nuove tecnologie e soluzioni per potenziare gli attuali sistemi di comando e controllo, fino alle nuove frontiere del Quantum Computing, ovvero l'applicazione dei principi quantistici all'informatica, alla sensoristica e al calcolo di precisione.

I paper presentati dimostrano l’interdisciplinarietà e l’ampia libertà di azione dei Labs, in cui l‘innovazione incontra la ricerca interna, con un approccio trasversale alle varie unità di business del Gruppo finalizzato a studiare i vantaggi e gli impatti delle tecnologie del domani. Un’anticipazione di quell’imprevedibile viaggio che Leonardo sta conducendo nel mondo dell’innovazione e della conoscenza.

Leggi qui il n. 48 di “POLARIS Innovation Journal”.</content></news>