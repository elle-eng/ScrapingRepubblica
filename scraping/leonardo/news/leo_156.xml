<?xml version='1.0' encoding='utf-8'?>
<news><type>news</type><title>“Our future together”,
il nuovo Codice di Condotta dei fornitori
è online</title><subtitle>Maggiore tutela delle persone, integrità, principi di correttezza, trasparenza e responsabilità, protezione delle informazioni e della privacy. Queste sono alcune delle linee guida indicate nel nuovo Codice di Condotta per i Fornitori di Leonardo, nel quale vengono ribaditi i valori che caratterizzano l’operato del Gruppo e ai quali devono uniformarsi anche gli oltre 10.000 supplier a livello mondiale.</subtitle><author /><date>08 febbraio 2024</date><content>Con la pubblicazione del nuovo Codice di Condotta per i Fornitori – “Our future together” -, Leonardo sottolinea l’importanza dei principi etici nella conduzione del business, promuovendoli - oltre che al proprio interno - con maggiore decisione verso i partner esterni. La condivisione dei medesimi valori e standard di comportamento è, infatti, un prerequisito essenziale per una conduzione delle attività aziendali ispirata – lungo l’intera filiera - a criteri di responsabilità sociale e ambientale.

Il Codice riafferma il valore del rispetto dei diritti umani, della diversità e inclusione, dei lavoratori diretti e di quelli dei fornitori, oltre che il diritto alla privacy e alla protezione dei dati personali. Mette inoltre in evidenza l’importanza dell’integrità e dell’etica aziendale, nonché dei principi di sostenibilità ambientale e di decarbonizzazione, come presupposti necessari per garantire un progresso duraturo a beneficio delle persone e del pianeta.

Sono anche rafforzate le indicazioni ai fornitori per soddisfare gli obiettivi di sviluppo sostenibile (Sustainable Development Goals – SDG) fissati dall’Agenda 2030 delle Nazioni Unite. In particolare, l’SDG 8 (incentivare una crescita economica duratura, inclusiva e sostenibile, un'occupazione piena e produttiva e un lavoro dignitoso per tutti), l’SDG 9 (costruire una infrastruttura resiliente e promuovere l'innovazione e una industrializzazione equa, responsabile e sostenibile), l’SDG 12 (garantire modelli sostenibili di produzione e di consumo) e l’SDG 13 (adottare misure urgenti per combattere il cambiamento climatico e le sue conseguenze).

Proprio sulla direttrice di una filiera sostenibile, Leonardo ha raggiunto negli ultimi anni importanti traguardi, con oltre 1.000 dei principali fornitori misurati sugli ambiti di sostenibilità e ingaggiati in azioni di miglioramento, oltre 500 fornitori coinvolti in programmi di training sugli SDG e con la totalità dei partner del programma LEAP (Leonardo Empowering Advanced Partnerships) impegnati a soddisfare obiettivi e piani condivisi con Leonardo in materia di energia verde, riduzione delle emissioni di CO2, riciclaggio dei rifiuti, consumo di acqua.

Il nuovo Codice di Condotta per i Fornitori consolida il ruolo della sostenibilità, intesa come la capacità di avere una visione a lungo termine, considerando gli impatti delle proprie attività sull’intera catena del valore, nella convinzione che il successo dell’impresa si concretizzi anche nell’impegno per la costruzione e il mantenimento di una filiera responsabile e sostenibile.</content></news>