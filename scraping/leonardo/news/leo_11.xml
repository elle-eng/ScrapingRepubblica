<?xml version='1.0' encoding='utf-8'?>
<news><type>news</type><title>La joint venture Leonardo-Baykar raccontata sulla stampa</title><subtitle>È stata annunciata ieri la costituzione di una joint venture tra Leonardo e Baykar Technologies, dedicata allo sviluppo di tecnologie per sistemi a pilotaggio remoto. La nascita della nuova società, denominata LBA Systems, fa seguito al Memorandum of Understanding (MoU) firmato dalle due aziende lo scorso marzo.</subtitle><author /><date>17 giugno 2025</date><content>Leonardo e Baykar saranno azionisti paritetici (50% ciascuno) di LBA Systems, che avrà sede legale e operativa in Italia. La joint venture, annunciata in occasione del Paris Air Show in corso a Le Bourget, avrà come ambito di attività la progettazione, lo sviluppo, la produzione e il supporto di unmanned aerial systems (UAS).

Come spiegato da Roberto Cingolani, Amministratore Delegato e Direttore Generale di Leonardo, “la cooperazione tecnologica rappresenta uno strumento fondamentale per affrontare le sfide senza precedenti che interessano il comparto della Difesa. L’integrazione dell’esperienza di Leonardo nella certificazione e nelle tecnologie integrate multi-dominio con le piattaforme unmanned di Baykar potrà offrire un impulso significativo nel cogliere le opportunità, sia in Europa sia a livello globale”.

Il percorso dell’azienda nell’ambito delle alleanze internazionali è stato sottolineato anche dal Presidente di Leonardo, Stefano Pontecorvo, che ha evidenziato come le recenti joint venture con Baykar e Rheinmetall testimonino la visione di un’industria della Difesa sempre più integrata, innovativa e cooperativa.


 </content></news>