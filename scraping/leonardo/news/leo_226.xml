<?xml version='1.0' encoding='utf-8'?>
<news><type>news</type><title>Leonardo con Plastic Free Onlus, un impegno concreto per l'ambiente</title><subtitle>Azioni concrete e progetti per promuovere un modello di economia circolare a favore della tutela dell’ambiente e dell’intero ecosistema. Tra queste, le iniziative di clean-up in collaborazione con Plastic Free Onlus che, fino a oggi, hanno contribuito alla raccolta di oltre 200 tonnellate di rifiuti. É anche così che Leonardo - grazie alla partecipazione dei suoi dipendenti - conferma il proprio impegno per un futuro più sostenibile.</subtitle><author /><date>04 luglio 2023</date><content>Le aziende sono chiamate a svolgere un ruolo incisivo nel promuovere un modello di economia circolare, in linea con l’SDG 12 (garantire modelli sostenibili di produzione e di consumo) e con l’SDG 13 (promuovere azioni, a tutti i livelli, per combattere il cambiamento climatico) dell’Agenda ONU 2030.

Leonardo, a questo scopo, si impegna quotidianamente nella promozione di comportamenti responsabili nei confronti dell’ambiente, attraverso la sensibilizzazione dei suoi dipendenti sull’importanza della raccolta differenziata, tramite iniziative mirate alla riduzione dell’utilizzo della plastica nei vari siti industriali del Gruppo, e con l’organizzazione di attività di clean-up nei territori di riferimento.

L’Azienda, a partire dal 2022, ha promosso diverse passeggiate ecologiche coinvolgendo i dipendenti al fianco di Plastic Free Onlus, associazione di volontariato operativa dal 2019 con l’obiettivo di informare e sensibilizzare la cittadinanza sulla pericolosità e sui danni ambientali prodotti dalla plastica. Riconosciuta come la più importante realtà sul territorio nazionale a occuparsi del tema, oggi l’organizzazione si avvale di una rete di 1.100 referenti e 200.000 volontari.

Tre gli eventi realizzati nel 2022 con Leonardo: nella Pineta di Castel Fusano (Roma), in occasione dell’edizione nazionale del Plastic Free Day; nei pressi dello stabilimento di Pomigliano d’Arco (Napoli), durante la Giornata Mondiale dell'Ambiente; l’ultimo, infine, nelle vicinanze del sito aziendale a Nerviano (Milano).

Evento Plastic Free presso il sito Leonardo a Pomigliano d’Arco (NA), 5 giugno 2022

Nel 2023, per la Giornata mondiale degli Oceani, lo scorso giugno, l'Azienda in collaborazione con Plastic Free ha organizzato un’importante raccolta presso la spiaggia di Ostia (Roma) e nella pineta limitrofa, che ha visto la partecipazione dei dipendenti di tutto il Gruppo. Solo qui sono stati raccolti oltre 800 kg di rifiuti.

Gesti concreti che hanno prodotto risultati tangibili e promosso un modello di cittadinanza attiva. A oggi, infatti, sono oltre 200 i dipendenti che hanno aderito alle iniziative di Plastic Free, diventando protagonisti di un’opera di pulizia straordinaria: più di 2 tonnellate di rifiuti recuperati, tra cui – oltre alla plastica – anche vetro, indifferenziata e ingombri vari.

I volontari e le volontarie di Leonardo che hanno partecipato all’evento Plastic Free a Ostia, il 10 giugno 2023

La collaborazione con l’Associazione non esaurisce però l’impegno dell’Azienda sul tema. Leonardo, infatti, attraverso il Piano di Sostenibilità, porta avanti diversi progetti finalizzati alla riduzione e al riutilizzo della plastica. In quest’ottica rientra, ad esempio, il progetto “Plasticless” che punta ad abbattere l’uso della plastica monouso nelle mense aziendali. Tale cambiamento, insieme all’installazione di erogatori d’acqua corrente e di apposite macchine lavabicchieri, ha consentito di eliminare circa l’80% delle bottigliette di acqua e di evitare, a partire dal 2022, circa 120 tonnellate all’anno di plastica.

Tra le ulteriori iniziative promosse, c’è anche quella per il recupero e il riutilizzo - fino a ben tre volte - degli imballaggi in plastica per il packaging dei materiali di produzione, presenti nei vari stabilimenti.

È anche grazie a queste azioni che Leonardo, attraverso i progetti in corso legati alla sostenibilità e ai nuovi appuntamenti per la tutela del Pianeta e del suo ecosistema, si impegna a sostenere e diffondere il valore della responsabilità ambientale.</content></news>