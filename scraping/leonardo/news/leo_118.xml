<?xml version='1.0' encoding='utf-8'?>
<news><type>news</type><title>In Sardegna dove si addestrano i futuri Top Gun con tecnologia Leonardo</title><subtitle>A Decimomannu, in Sardegna, ottanta allievi di dieci nazioni si addestrano su aerei da combattimento di ultima generazione nell’International Flight Training School (IFTS). Un approfondimento su La Repubblica, a firma di Gianluca Di Feo, racconta l’attività dell’accademia, nata dalla collaborazione tra Leonardo e l'Aeronautica Militare italiana.</subtitle><author /><date>10 giugno 2024</date><content>Centro avanzato di addestramento al volo, l’IFTS offre un programma accelerato e avanzato ai piloti militari delle forze aeree di tutto il mondo. Gli allievi che partecipano ai corsi dispongono già di tutti i brevetti necessari e si preparano ad affrontare l’ultima fase della loro formazione prima di entrare nella cabina degli F-35.

Nell’accademia di Decimomannu sono presenti strutture all'avanguardia e simulatori hi-tech per un addestramento completo, con un approccio formativo che pone al centro la persona e le sue capacità individuali. Utilizzando i simulatori, gli allievi possono interagire con gli aerei reali, parte di una flotta composta da ventidue M-346, per un’esperienza mista che integra jet in volo e velivoli virtuali in aula.

L’esperienza all’interno del centro sarà raccontata attraverso le voci degli allievi nella docu-serie "Piloti Caccia - International Flight Training School", realizzata nell'ambito delle celebrazioni dei 100 anni dell'Aeronautica Militare, che andrà in onda in seconda serata su Rai 2 da mercoledì 12 giugno.</content></news>