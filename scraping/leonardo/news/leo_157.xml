<?xml version='1.0' encoding='utf-8'?>
<news><type>news</type><title>Livello “Bronze” della World Class Manufacturing Association per lo stabilimento di Anagni, grazie al programma Leonardo Production System</title><subtitle>La World Class Manufacturing (WCM) Association premia il sito di Leonardo ad Anagni (Frosinone), con il livello "Bronze", per il miglioramento dei processi e programmi produttivi, ottenuto attraverso la trasformazione digitale e la continua attenzione alla sicurezza e allo sviluppo professionale delle persone. Un riconoscimento per i quattro anni in cui tutti i lavoratori del sito hanno profuso il massimo impegno nell’implementazione del programma Leonardo Production System (LPS).</subtitle><author /><date>28 marzo 2024</date><content>Il programma Leonardo Production System è nato nella primavera del 2019 con l’obiettivo di ottimizzare l’efficienza e la produttività dei siti industriali di Leonardo, mediante un approccio sistemico orientato al miglioramento continuo nella gestione dei processi e programmi e al conseguimento di livelli sempre maggiori di qualità e sicurezza. Lo sviluppo del programma ha richiesto un ripensamento di tutto il ciclo di vita del prodotto - movimentazioni, scorte, controlli, manutenzioni, gestione della supply chain, sino alla progettazione e modellazione dei processi operativi – aumentando al contempo qualità, sicurezza e sostenibilità della performance produttiva. Parallelamente, ha favorito un cambio di passo anche nel coinvolgimento di tutti i lavoratori, responsabilizzandoli e rendendoli parte integrante e attiva del processo in corso, anche attraverso una riqualificazione professionale adeguata allo sviluppo verso il modello della fabbrica 4.0.

Un percorso che ha portato prima all’ingresso di Leonardo nella World Class Manufacturing Association nel 2022 e poi, quest’anno, alla conquista del Bronze Award, nell’ambito dei premi assegnati ogni anno agli stabilimenti che hanno fatto i migliori progressi nella metodologia del WCM.</content></news>