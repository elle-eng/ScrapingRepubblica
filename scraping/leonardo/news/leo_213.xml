<?xml version='1.0' encoding='utf-8'?>
<news><type>news</type><title>Nel progetto SAPERE le tecnologie aerospaziali di Leonardo al servizio delle aree urbane</title><subtitle>Il benessere e la sicurezza degli spazi urbani e la tutela del territorio sono un investimento essenziale per il futuro delle comunità. È stato questo l’obiettivo dell’alleanza tra Unione Europea, Ministero dello Sviluppo Economico, Regione Puglia e industria nel progetto “SAPERE” – Servizi Aerospaziali PER le aree metropolitanE. </subtitle><author /><date>02 agosto 2023</date><content>Leonardo è stata tra i partner principali del progetto SAPERE, guidato dal Distretto Tecnologico Aerospaziale (DTA) e finalizzato a individuare una serie di strumenti integrati da mettere a disposizione della Pubblica Amministrazione per la tutela del suolo pubblico, delle infrastrutture e degli asset urbani.

Il progetto, co-finanziato dalla Regione Puglia e dall’Unione Europea, attraverso il Fondo Europeo di Sviluppo Regionale, fa parte dell’Asse prioritario 1 “Ricerca, Sviluppo tecnologico e innovazione” del Programma Operativo Regionale Puglia FESR – FSE 2014-2020. Con un sostegno finanziario previsto di 69.557,22 euro, le attività sono iniziate nel 2020 e terminate nel 2022.

Obiettivo principale del progetto SAPERE è stato quello di definire e sviluppare soluzioni basate sull’utilizzo di immagini del territorio e delle infrastrutture acquisite tramite satellite e sensori trasportati su aerei pilotati da remoto.

L'elaborazione e la distribuzione delle informazioni così ottenute potrà supportare l’Amministrazione Comunale della città di Bari nell’attività di pianificazione e gestione dei piani di competenza relativi alla tutela del territorio.

Leonardo ha collaborato al progetto SAPERE attraverso la realizzazione di un laboratorio congiunto Leonardo/DTA, per la simulazione aerea nel quale è stato sperimentato un sistema di gestione di navigazione aerea dei droni (UTM – Uncrewed Traffic Management) all’interno dello spazio aereo “Very Low Level” (sotto i 500 piedi).

Questo sistema permetterà agli operatori di droni, e alla stessa Pubblica Amministrazione, di progettare e svolgere missioni in ambito urbano e, allo stesso tempo, di svolgere attività di formazione relative alle norme che regolano il traffico dei droni e le autorizzazioni al volo, per garantire lo svolgimento dei servizi aerei in condizioni di sicurezza.

Del progetto ha fatto parte anche una dimostrazione di servizi basati su droni in ambiente urbano per l’ispezione del territorio.

Nell’ambito del progetto SAPERE è prevista, inoltre, la costituzione del Drone Living Lab, che fornirà al Comune di Bari servizi basati su tecnologie aerospaziali, nell’ottica di una progressiva transizione dell’organizzazione urbana verso un modello di Smart City.</content></news>