<?xml version='1.0' encoding='utf-8'?>
<news><type>news</type><title>La sensoristica avanzata di Leonardo nel nuovo numero di POLARIS Innovation Journal</title><subtitle>È online il n. 51 di POLARIS Innovation Journal, dedicato al mondo dell'elettromagnetismo e della sensoristica di Leonardo per applicazioni di osservazione e sorveglianza. In particolare, il nuovo numero si concentra su innovative applicazioni e algoritmi che spingono sempre più in avanti i limiti della tecnologia, producendo soluzioni all’avanguardia che assicurano a Leonardo una posizione di leadership nel settore. Un risultato ottenuto anche grazie ai costanti investimenti in Ricerca e Sviluppo per migliorare le capacità dei sensori, rendendoli sempre più precisi, resistenti a interferenze e difficili da rilevare.</subtitle><author /><date>26 novembre 2024</date><content>Il n° 51 di POLARIS Innovation Journal offre una panoramica completa delle tecnologie più recenti in grado di migliorare le prestazioni dei sensori elettromagnetici, ottici e a infrarossi. Un focus particolare è dedicato alla combinazione di materiali innovativi e sofisticate tecniche di mimetizzazione, al fine di rendere i sistemi di osservazione e sorveglianza sempre più “invisibili” alla detezione avversaria.

Altri approfondimenti sono dedicati alle antenne AESA (Active Electronically Scanned Array) e i loro innovativi metodi di testing, alle attività di progettazione personalizzata dei filtri a microonde, alle tecnologie stealth che riducono la visibilità dei velivoli con rivestimenti nanostrutturati per il mimetismo termico adattivo e con materiali radar-assorbenti (RAM – Radar Absorbent Material), e all'infrastruttura per il monitoraggio dei voli di elicotteri sperimentali, in tempo reale e in sicurezza.

Viene infine illustrato il tema dell'integrazione dei sensori a bordo delle piattaforme, attraverso l’impiego della Modellazione Elettromagnetica Computazionale (CEM – Computational Electro-magnetic Modeling), che consente di progettare soluzioni per ottimizzare la compatibilità dei sensori stessi e ridurre al minimo le interferenze tra campi elettromagnetici, oggetti fisici e ambiente circostante.</content></news>