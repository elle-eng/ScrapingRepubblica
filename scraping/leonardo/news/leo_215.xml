<?xml version='1.0' encoding='utf-8'?>
<news><type>news</type><title>LA ROYAL OMAN POLICE RAGGIUNGE IL TRAGUARDO DI 20.000 ORE DI VOLO CON L'AW139</title><subtitle>La stretta collaborazione tra Leonardo e la Royal Oman Police, che risale ai primi anni 2000, ha portato a un importante traguardo operativo con l’AW139, come ci spiega il Colonnello Pilota Bader Al Siyabi del Directorate General of Police Aviation.</subtitle><author /><date>02 agosto 2023</date><content>Il 14 giugno, Leonardo e la Royal Oman Police (ROP) hanno celebrato il raggiungimento delle 20.000 ore di volo effettuate dalla flotta di AW139 della ROP. Questo traguardo conferma il successo dell’AW139, iniziato 20 anni fa quando venne certificato e ancora in crescita costante con oltre 1.100 unità consegnate fino a oggi e 3,7 milioni di ore di volo accumulate in tutto il mondo.

Questo significativo risultato è un esempio tangibile della forte partnership tra Leonardo e la Royal Oman Police, che risale ai primi anni 2000. La ROP è stato uno dei primi operatori al mondo a credere nelle avanzate capacità dell'AW139, sin dai tempi del primo contratto firmato nel 2004. Leonardo ha introdotto con successo questo elicottero all'avanguardia in un territorio “hot &amp; high”, fornendo elevati livelli di efficacia operativa e sicurezza, che hanno portato le operazioni della ROP a livello di benchmark.

In questa intervista, il Colonnello Pilota Bader Al Siyabi del Directorate General of Police Aviation descrive le operazioni della Royal Oman Policy, la principale istituzione di ordine pubblico del Sultanato dell’Oman, ripercorrendo la storia della flotta di elicotteri Leonardo, composta non solo dall’AW139, ma anche dall’AW109 Power, e dedicata a servire la comunità nazionale, attraverso un’ampia gamma di missioni estremamente impegnative.
 

Cerimonia di premiazione per il raggiungimento delle 20.000 ore di volo con la flotta di AW139

La Royal Oman Police, istituita nel 1970 dal Sultano Qaboos bin Said Al Said, si basa sul concetto di un servizio di polizia moderno ed efficiente. In che modo la ROP ha raggiunto questo risultato?

Ci sono molti fattori che hanno contribuito alla ottima reputazione della ROP. Innanzitutto, la ROP pone un forte accento sulla professionalità e sulla formazione del proprio personale. Gli ufficiali seguono rigorosi programmi di formazione per sviluppare capacità e competenze in vari settori delle forze dell’ordine, tra cui la prevenzione della criminalità, la gestione del traffico, le tecniche investigative e la polizia di prossimità.

 La ROP sta inoltre investendo molto nelle più moderne tecnologie, per migliorare l’efficienza e l’efficacia delle proprie operazioni, utilizzando attrezzature avanzate, sistemi di comunicazione e infrastrutture informatiche. Ne sono un esempio i sistemi per l’analisi della criminalità, la digital forensics, i sistemi di gestione del traffico e i servizi online dedicati al pubblico.

La ROP è impegnata anche in servizi di polizia di prossimità, incentrata su una solida relazione e forte collaborazione con la comunità, basata sulla cooperazione reciproca tra la polizia e il pubblico. Tutto ciò concorre a promuovere la fiducia pubblica, migliorare la sicurezza e individuare le cause della criminalità.

La ROP si avvale di un’efficace struttura organizzativa con ruoli e responsabilità ben definiti. Opera attraverso vari dipartimenti specializzati, come ad esempio la Direzione Generale del Traffico, il Dipartimento Investigativo Criminale, la Guardia Costiera e la Pubblica Sicurezza. Questa divisione dei compiti consente un coordinamento efficiente e garantisce il rispetto della legge e la sua puntuale applicazione.

Vorrei inoltre sottolineare l’importanza della cooperazione internazionale. La ROP collabora attivamente a livello internazionale, scambiando informazioni con le forze dell’ordine di tutto il mondo. Partecipa a programmi di formazione congiunti, conduce operazioni transfrontaliere e condivide l’intelligence per combattere efficacemente i crimini transnazionali. Questa cooperazione contribuisce ad accrescere le capacità della ROP e ne favorisce il continuo aggiornamento rispetto alle pratiche di applicazione della legge internazionale.

Infine, la ROP pone grande attenzione alla fornitura di servizi pubblici, per essere pronta a rispondere alle esigenze della comunità. La ROP ha istituito vari centri e piattaforme online per interagire meglio con il pubblico, gestire reclami, rilasciare permessi e fornire informazioni, migliorando così la propria efficienza nella fornitura di servizi.

Tutti questi fattori contribuiscono alla reputazione della Royal Oman Police quale moderna ed efficiente agenzia di polizia, che nel corso degli anni ha saputo evolversi per adattarsi alle mutevoli esigenze della società e agli standard globali delle forze dell’ordine, garantendo la sicurezza e la protezione del sultanato.
 

Quando è stato istituito il Directorate General of Police Aviation della ROP? Quando sono entrati in servizio i primi modelli di elicotteri Leonardo?

Il 9 settembre 1974, Sua Maestà il Sultano Qaboos bin Said Al Said, Comandante Supremo della Polizia, emanò un decreto reale per istituire il Police Aviation Directorate, inizialmente denominato Police Aviation Wing e collegato all'aeroporto reale privato. Già dopo un anno, il numero di velivoli gestiti dalla Police Aviation Wing aveva raggiunto le sette unità.

Nel 2000 si avvertì l’esigenza di rinnovare la flotta di elicotteri della polizia. Il Comando della ROP, guidato da Sua Eccellenza l'Ispettore Generale della Polizia e delle Dogane, incaricò il Police Aviation Directorate di valutare le varie opzioni sul mercato e scegliere i migliori elicotteri che potessero svolgere in modo efficiente i compiti della ROP. Sono stati selezionati due modelli di elicotteri prodotti da Leonardo: l'AW109 Power e l'AW139. Nel 2005 la ROP ha ricevuto il primo AW109 Power e nel 2007 il primo AW139.
 

AW139 della Royal Oman Police impegnato in un’operazione SAR (ricerca e soccorso) 
 

Quest'anno il ROP festeggia le 20.000 ore volate con la sua flotta di AW139, composta da 11 unità. Quali missioni svolgono questi elicotteri?

L'AW139 è una piattaforma versatile in grado di adattarsi a diverse situazioni e rispondere a svariati requisiti. Ha migliorato le capacità operative e l'efficacia complessiva della ROP, svolgendo varie missioni a supporto delle forze dell'ordine e della sicurezza pubblica in Oman.

Alcune delle missioni tipicamente svolte dall’AW139 includono la sorveglianza aerea, in cui gli elicotteri supportano l’individuazione di attività criminali, di attraversamenti di frontiera illegali e di movimenti sospetti di persone, oltre alle operazioni di ricerca e soccorso (SAR), per le quali l'AW139 svolge un ruolo cruciale su tutto il territorio particolarmente impegnativo dell'Oman. Grazie agli avanzati sistemi SAR, la flotta AW139 può essere schierata per localizzare le persone scomparse, assistere nelle evacuazioni mediche e fornire supporto durante i cicloni o altri eventi meteorologici avversi.

L'AW139 è impiegato anche nel ruolo di Air Ambulance, fornendo servizi medici di emergenza in elicottero (HEMS), per il trasporto di pazienti e feriti, sia da villaggi e località remote, sia tra ospedali.

Il supporto alle forze dell'ordine durante le operazioni di polizia rappresenta per gli elicotteri AW139 una missione fondamentale. Possono aiutare a rintracciare e arrestare persone sospette, condurre ricognizioni aeree e supportare il dispiegamento di personale dell'unità operativa speciale.

 La flotta AW139 può essere inoltre chiamata a svolgere compiti antincendio: gli elicotteri supportano l'Ente per la Protezione Civile nello spegnimento aereo degli incendi in luoghi difficilmente raggiungibili dai mezzi terrestri.

Infine, l'AW139 viene impiegato anche per il trasporto VIP, fornendo un mezzo di trasporto sicuro ed efficiente per funzionari di alto rango, inclusi membri della famiglia reale o autorità governative.

Le missioni che la ROP svolge sono estremamente impegnative. In che modo l'AW139 soddisfa i severi requisiti operativi della ROP?

Diversi fattori fanno sì che le esigenze operative della ROP siano pienamente soddisfatte dalla flotta di AW139, in primis il servizio di supporto tecnico di Leonardo, che svolge un ruolo cruciale nel mantenere la prontezza operativa, la sicurezza e l'efficienza dei nostri elicotteri.

Inoltre, l'AW139 è un elicottero versatile, riconfigurabile per molteplici missioni. Ha prestazioni e velocità di crociera eccellenti, eccezionale autonomia e raggio d’azione. È dotato di funzioni di sicurezza avanzate, ha un sistema avionico digitale completamente integrato, inclusi sistemi di prevenzione delle collisioni, avanzati sistemi di avviso di prossimità del suolo e sistemi di controllo di volo automatizzati. Queste funzionalità migliorano la consapevolezza della situazione e aiutano a mitigare i potenziali rischi. Dispone di una cabina spaziosa, con ampia capacità per carichi utili specifici della missione. L'AW139 mostra eccellenti capacità di manovra, che lo rendono adatto per operazioni in spazi ristretti o terreni difficili.

Gran parte del territorio dell'Oman è estremamente montuoso. Considerata la necessità di affrontare missioni particolarmente impegnative come le operazioni antincendio, i piloti della ROP vengono addestrati con corsi specifici?

Sì, i piloti coinvolti in attività impegnative come l’antincendio in aree inaccessibili, quali le regioni montuose dell'Oman, in genere vengono preparati con programmi di formazione specifici, che si concentrano sullo sviluppo delle competenze e delle conoscenze necessarie per operare in modo sicuro ed efficace in ambienti montuosi e impervi. I piloti ricevono un addestramento specializzato nelle tecniche di volo in montagna, compreso l'addestramento in operazioni “hot &amp; high” e vengono istruiti su come si sviluppano e propagano gli incendi.

Quali sono le prospettive future per il Directorate General of Police Aviation? Ci sono nuove iniziative in corso per rafforzare ulteriormente le proprie capacità?

La formazione e lo sviluppo delle competenze sono essenziali per mantenere l'eccellenza operativa. Il Directorate General of Police Aviation si concentrerà sulla fornitura di programmi di formazione specializzati per piloti, membri dell'equipaggio e personale tecnico. Ciò include, ad esempio, addestramento di volo avanzato, addestramento di missione dedicato, esercizi di simulazione e sviluppo professionale, per migliorare le capacità e le competenze del personale. Il Directorate General of Police Aviation cercherà inoltre di rafforzare la collaborazione e le partnership con altre agenzie e organizzazioni coinvolte nella sicurezza pubblica e nella risposta alle emergenze.</content></news>