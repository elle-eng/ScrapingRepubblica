<?xml version='1.0' encoding='utf-8'?>
<news><type>news</type><title>Leonardo Challenge 2023 segna un nuovo successo</title><subtitle>Leonardo Challenge 2023, la sfida di Leonardo volta a promuovere la sostenibilità e la riforestazione, ha visto la partecipazione di migliaia di dipendenti provenienti da tutto il mondo, uniti per una causa comune. Un chiaro segno di come la consapevolezza sull’importanza di prendersi cura dell’ambiente stia crescendo sempre di più.</subtitle><author /><date>06 novembre 2023</date><content>Nel corso degli anni la Leonardo Challenge ha diversificato i suoi obiettivi, affrontando temi cruciali per la società e l'ambiente. Ogni edizione ha portato nuove sfide e ha contribuito a sensibilizzare le persone su tematiche importanti.

La prima sfida, Race 2 Space, organizzata nel 2021, metteva in primo piano la salute e il benessere, temi di grande importanza soprattutto considerando il periodo vissuto durante la pandemia da COVID-19. La seconda sfida, il Leonardo World Tour nel 2022, alla quale hanno preso parte gli stakeholder di Leonardo, ha spinto invece alla collaborazione e alla creazione di un senso di appartenenza tra i partecipanti.

L'edizione di quest’anno, Leonardo Challenge 2023, si è concentrata sulla protezione dell'ambiente. Lo scopo principale è stato quello di sensibilizzare le persone sull'importanza della riforestazione e della conservazione dell'ambiente. Dal 25 settembre al 1° ottobre, le persone di Leonardo, in tutto il mondo, si sono riunite, sia fisicamente che virtualmente, per partecipare e percorrere insieme il maggior numero di chilometri possibile. È stato un grande successo, che ha coinvolto un numero record di dipendenti pari a 1.754, provenienti da 27 paesi. Il numero di chilometri percorsi è stato pari a 66.817.

Leonardo, in collaborazione con l'associazione no profit One Tree Planted, ha aderito a un progetto di riforestazione in Malawi (Africa), impegnandosi a piantare un albero ogni tre chilometri percorsi durante la settimana della sfida, per un totale di circa 22.000 alberi. Il progetto sostenuto da Leonardo interesserà le regioni di Enyezini, Misuku, Kaswiti, Embangwen e prevede azioni mirate alla riforestazione delle zone danneggiate, e alla tutela della biodiversità. Oltre alla piantumazione degli alberi, il progetto prevede di coinvolgere le comunità locali in iniziative formative e di sensibilizzazione sulle risorse sostenibili, sul cambiamento climatico, sull'agro forestazione e sull'uguaglianza di genere.

Le attività di piantumazione si svolgeranno tra dicembre 2023 e marzo 2024; la crescita degli alberi sarà monitorata costantemente e Leonardo fornirà via via aggiornamenti sui progressi del progetto.</content></news>