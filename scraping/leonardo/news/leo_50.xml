<?xml version='1.0' encoding='utf-8'?>
<news><type>news</type><title>Roberto Cingolani, “avanti con le alleanze in Europa”</title><subtitle>Nell’intervista al “Corriere della Sera – L’Economia”, a cura di Daniela Polizzi e Francesco Bertolino, Roberto Cingolani, Amministratore Delegato e Direttore Generale di Leonardo, illustra la strategia del Gruppo nel voler rafforzare le proprie alleanze industriali. Dopo l’accordo con Rheinmetall per la produzione di veicoli da combattimento, l'azienda punta a estendere queste partnership al settore aerospaziale.</subtitle><author /><date>21 ottobre 2024</date><content>Dalla terra al cielo. Dopo aver firmato l’intesa con Rheinmetall per la produzione di veicoli da combattimento e carri armati, ora Leonardo punta a replicare la strategia delle alleanze anche nei cieli e nello spazio. «Unire le forze è l’unico modo per sostenere la sfida con i colossi nati dall’idea e dai mezzi di uomini-Stato come Elon Musk, Jeff Bezos e Bill Gates che, individualmente hanno ricchezze
superiori al Pil della Grecia», dice il ceo di Leonardo, Roberto Cingolani.

«Nello Spazio, così come nella difesa, piccolo non è bello e neanche una taglia media come la nostra è sufficiente: le aziende europee devono allearsi, sacrificando la loro sovranità sul ridotto mercato domestico per poter competere insieme sull’immenso mercato globale. Leonardo sta agendo da sherpa in questo ambito e con Rheinmetall abbiamo raggiunto una prima storica vetta».</content></news>