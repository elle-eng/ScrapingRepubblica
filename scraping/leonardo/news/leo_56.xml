<?xml version='1.0' encoding='utf-8'?>
<news><type>news</type><title>Galileo, le tecnologie di Leonardo per abilitare i servizi PRS</title><subtitle>Il Public Regulated Service (PRS) è il servizio di navigazione criptato per utenti autorizzati e applicazioni sensibili offerto dal sistema Galileo alle Agenzie Governative e Infrastrutture Critiche, per garantire l’integrità delle funzioni di localizzazione, navigazione e sincronizzazione. Nell’ambito del progetto G2S PRS (Galileo Ground Segment – Public Regulated Service), Leonardo ha realizzato soluzioni innovative finalizzate a fornire il completo supporto all’operatività del servizio. </subtitle><author /><date>28 ottobre 2024</date><content>Galileo è un sistema di posizionamento e navigazione satellitare dual-use (per applicazioni civili e militari) voluto dall’Unione Europea, progettato dall’Agenzia Spaziale Europea (ESA) e gestito dall’Agenzia dell'Unione europea per il Programma Spaziale (EUSPA) come alternativa sovrana europea al Global Positioning System (GPS) statunitense.

Leonardo ha partecipato al progetto G2S PRS (Galileo Ground Segment – Public Regulated Service) per dotare il sistema Galileo di una capacità specifica di localizzazione, navigazione e sincronizzazione destinata agli utenti autorizzati dai governi dell’Unione Europea, per le applicazioni sensibili che richiedono un'elevata continuità, quali Difesa, vigili del fuoco, servizi sanitari, ricerca e soccorso, polizia, guardia costiera, protezione civile.

Il progetto, co-finanziato dalla Regione Liguria, dal Ministero delle Imprese e del Made in Italy e dall’Unione Europea (attraverso il Fondo Europeo di Sviluppo Regionale), fa parte dell’Asse prioritario 1 “Supporto alla realizzazione di progetti complessi di attività di ricerca” del Programma Operativo Regionale Liguria FESR 2014-2020. Le attività sono iniziate nel 2018 e terminate nel 2022.

Il contributo tecnologico di Leonardo si è sviluppato in particolare su due componenti del sistema. Lo user segment, per il quale sono stati sviluppati i ricevitori che vengono montati a bordo dei veicoli degli enti che utilizzano il servizio PRS per dare loro informazioni affidabili e precise su posizione e tempo; e il ground segment, per il quale è stato fornito il software dell’infrastruttura di controllo a terra per garantire che le informazioni sensibili sull’utilizzo del servizio vengano gestite e protette nel modo più corretto.

 </content></news>