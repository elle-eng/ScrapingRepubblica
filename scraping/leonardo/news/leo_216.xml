<?xml version='1.0' encoding='utf-8'?>
<news><type>news</type><title>On safety, on quality, on time e on cost: 48 mesi del Leonardo Production System nel sito di Anagni</title><subtitle>A quattro anni dal kick-off del programma Leonardo Production System nello stabilimento Leonardo di Anagni, il centro di eccellenza per le pale e i materiali compositi nel settore degli elicotteri, è possibile fare un approfondito bilancio dei risultati conseguiti.

 </subtitle><author /><date>21 luglio 2023</date><content>Il sito di Anagni è specializzato nella produzione delle pale in materiale composito per tutti gli elicotteri di Leonardo. Il Leonardo Production System (LPS), nato nel 2019, è diventato oggi un modello gestionale indispensabile per aumentare la sicurezza nel lavoro, la qualità dei prodotti e l’efficienza dello stabilimento.

“On safety, on time e on cost”: secondo Oreste Cafasso, Responsabile del Centro di Eccellenza Blades &amp; Composite Rotor Heads per gli stabilimenti di Anagni e Yeovil, sono questi gli obiettivi principali del programma LPS, ottenuti attraverso la riduzione degli sprechi presenti nei processi, il coinvolgimento attivo e la responsabilizzazione dei collaboratori, incrementando gli standard di sicurezza e la sostenibilità ambientale del prodotto. L’introduzione di un modello gestionale delle performance produttive ha comportato, nel quotidiano, un ripensamento critico del modo di lavorare e di trovare soluzioni, coinvolgendo l’intera organizzazione del sito.

I numeri del cambiamento portato dal programma LPS sono evidenziati da Daniele Vincenzo Pagano, Responsabile del Miglioramento Continuo: “in quattro anni, e grazie al coinvolgimento attivo di circa il 70% dell’organizzazione, sono stati lanciati ben 50 cantieri operativi che hanno investito tutti gli aspetti dello stabilimento e hanno generato oltre 400 progetti e 260 proposte di miglioramento”.

 </content></news>