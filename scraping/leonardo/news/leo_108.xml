<?xml version='1.0' encoding='utf-8'?>
<news><type>news</type><title>Aerotech Academy, consegnati a Pomigliano d'Arco i diplomi della quarta edizione. Aperte le iscrizioni per il nuovo anno accademico</title><subtitle>Leonardo ha di recente consegnato a 28 studenti i diplomi di fine anno della quarta edizione dell’Aerotech Academy, il percorso di alta formazione su tematiche di frontiera dell’ingegneria, nato dalla collaborazione fra la nostra azienda e l’Università degli Studi di Napoli “Federico II”. Già aperte le iscrizioni per la quinta edizione, rivolta a 50 studenti in possesso di titolo di studio almeno pari alla laurea triennale, da selezionare mediante apposito bando.</subtitle><author /><date>05 luglio 2024</date><content>L’Aerotech Campus fa parte dei Leonardo Labs – la rete di incubatori dedicati alla ricerca e allo sviluppo di tecnologie avanzate e breakthrough - ed è uno dei centri di riferimento per l’innovazione sui materiali e processi produttivi per l’intero Gruppo. Grazie alla sinergia con l’Università partenopea, l’Aerotech Academy lega formazione e mondo del lavoro, dando impulso alle competenze necessarie sia a una grande industria come Leonardo, sia alle Piccole e Medie Imprese della filiera, generando competitività e innovazione, a beneficio dei territori in cui opera.

La quarta edizione del master ha approfondito temi avanzati di ricerca ingegneristica e applicazioni di interesse dell’industria manifatturiera, mediante innovative metodologie di insegnamento e apprendimento. Gli studenti, selezionati attraverso un apposito bando e già in possesso di titoli di laurea triennale e/o magistrale in ambito ingegneristico, hanno avuto l’opportunità di aumentare le proprie competenze teoriche e di sviluppare, al contempo, capacità operative e concrete, immediatamente spendibili nel Gruppo Leonardo. Con quest’ultima edizione, saranno circa 95 i giovani assunti nel corso delle quattro edizioni, confermando il positivo trend registrato da questa iniziativa per l’inserimento nel mondo del lavoro.

Nel corso della cerimonia conclusiva, tutti i partecipanti hanno presentato i propri project work che, inserendosi in ambiti di interesse aziendale, hanno contribuito a esplorare nuove linee di business. I principali temi conduttori sono stati i materiali e i processi innovativi per componenti aeronautici, destinati a nuovi velivoli supersonici, le nuove tecnologie per la progettazione e realizzazione di e-VTOL (electric Vertical Take Off &amp; Landing), la sostenibilità ambientale, il riciclo, l’ottimizzazione dell’utilizzo di materie prime e la riduzione delle emissioni clima-alteranti.


Aperte le iscrizioni per la quinta edizione

Dopo il successo di partecipazione riscontrato negli ultimi quattro anni, sono già aperte le iscrizioni per la quinta edizione dell’Aerotech Academy, rivolta agli studenti in possesso di titolo di studio almeno pari alla laurea triennale, da selezionare mediante apposito bando.

Le attività di formazione dell’Academy sono riconosciute dall’Università di Napoli e sono erogate da professori universitari ed esperti di Leonardo. Il programma per l’anno accademico 2024/2025, svolto interamente in lingua inglese, è organizzato su tre moduli:

Aerostructures core technologies and beyond
Automation, Industry 4.0 and Digital
New generation aircraft and uncrewed vehicles, electrification, and sustainability

e si articola su nove mesi a tempo pieno, dei quali un massimo di cinque mesi di formazione in aula, dedicata alla ricerca e alla formazione superiore nel settore aerospaziale, e almeno quattro mesi di project work per la ricerca e sviluppo, l’analisi, l’applicazione e l’evoluzione di case study incentrati su reali esperienze lavorative.

Tutte le informazioni relative alle modalità di iscrizione sono reperibili sul sito ufficiale dell’Aerotech Academy.</content></news>