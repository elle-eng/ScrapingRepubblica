<?xml version='1.0' encoding='utf-8'?>
<news><type>news</type><title>Lorenzo Mariani, più fondi UE sulla Difesa e avanti su alleanze e acquisizioni</title><subtitle>L'Europa deve aumentare la spesa per la difesa almeno al 2% del PIL e promuovere una strategia difensiva comune per essere competitiva globalmente. Leonardo punta sul consolidamento dei settori tradizionali e lo sviluppo di quelli emergenti, come lo Spazio e la cybersicurezza, vede le alleanze internazionali come cruciali e valuta anche acquisizioni per rafforzare il core business. Sono i temi principali contenuti nelle due interviste al Condirettore Generale di Leonardo Lorenzo Mariani, pubblicate su “La Stampa” e “Il Messaggero”, firmate rispettivamente da Francesco Spini e Roberta Amoruso. </subtitle><author /><date>09 settembre 2024</date><content>Sabato 7 settembre è stato presentato, al 50° Forum di Cernobbio, lo studio strategico “Peace through security: the strategic role of digital technologies”, realizzato da THEA Group (The European House Ambrosetti), in collaborazione con Leonardo. A margine dell’evento, Lorenzo Mariani, Condirettore Generale di Leonardo, ha fatto il punto sulla situazione del comparto Difesa della UE e sul ruolo che Leonardo riveste nel consolidamento dell’industria.

Nell’intervista a “Il Messaggero”, Mariani evidenzia come “l’industria è pronta alle grandi alleanze europee, ma la UE deve fare la sua parte”. Aumentare al 2% sul PIL le spese sulla Difesa e incentivare i programmi comuni. È questa l’accelerazione necessaria affinché l’Europa possa guadagnare competitività globale e autonomia. E, a tal fine, occorre puntare su un uso appropriato delle risorse, eliminando frammentazioni e programmi duplicati, sul modello degli Stati Uniti che investono di più e su meno piattaforme.

Sul quotidiano “La Stampa” Lorenzo Mariani evidenzia come i conflitti in corso abbiano riflessi immediati sotto molteplici aspetti che impattano la vita dei cittadini e il funzionamento dell’intera società, sempre più basata sul passaggio e la protezione dei dati. Per questo si deve parlare di sicurezza globale, ben più ampia di quella di un tempo e che richiede competenze specifiche in tema di Spazio e cybersicurezza. In questa prospettiva, Leonardo, con il Piano Industriale 2024-2028, oltre a rafforzare il business tradizionale, punta a sviluppare questi due settori. Anche a questo scopo – conclude Mariani – “combiniamo alleanze con accordi strategici e acquisizioni, valutando in particolare dossier medio-piccoli nella cybersicurezza”.

 </content></news>