<?xml version='1.0' encoding='utf-8'?>
<news><type>news</type><title>Stefano Pontecorvo a Sky TG24, “Servono Eurobond per la Difesa”</title><subtitle>In un’intervista a Sky TG24, il Presidente di Leonardo Stefano Pontecorvo ha parlato del contesto geopolitico attuale e della necessità, per i Paesi dell’Unione Europea, di effettuare investimenti collettivi per superare la frammentazione della Difesa.</subtitle><author /><date>09 settembre 2024</date><content>Sabato 7 settembre è stato presentato, al 50° Forum di Cernobbio, lo studio strategico “Peace through security: the strategic role of digital technologies”, realizzato da THEA Group (The European House Ambrosetti), in collaborazione con Leonardo. A margine dell’evento, Stefano Pontecorvo, Presidente di Leonardo, ha affrontato il tema legato agli investimenti europei nel settore della Difesa, necessari per affrontare gli attuali scenari operativi.

La situazione di emergenza legata ai conflitti e alle instabilità in corso rende necessario adottare mezzi di finanziamento comuni a livello continentale. Pontecorvo spiega come le dimensioni degli investimenti siano tali da richiedere a tutti i Paesi dell’Unione Europea un approccio che vada oltre i confini nazionali, superando la frammentazione del sistema.

In quest’ottica, l’introduzione di un Eurobond per la Difesa rappresenterebbe una risorsa in grado di sostenere gli investimenti necessari al consolidamento dell’industria europea. In parallelo, come sottolinea Pontecorvo, consentirebbe di ridurre il gap con gli Stati Uniti, che “oggi mediamente possono investire quattro volte quello che investe l’UE sullo sviluppo delle varie piattaforme”.</content></news>