<?xml version='1.0' encoding='utf-8'?>
<news><type>news</type><title>Giornata Nazionale dello Spazio, l’Italia sempre più protagonista</title><subtitle>Si celebra oggi la “Giornata Nazionale dello Spazio”, che ricorda la data del lancio del satellite San Marco 1 nel 1964, che fece dell’Italia la terza nazione al mondo a mettere in orbita un satellite proprio. Due articoli, a firma di Fabrizio Morviducci, sul “Quotidiano Nazionale – Nazione – Carlino – Giorno”, sono dedicati alle tecnologie spaziali di Leonardo, che ha raccolto quella storica eredità e che dieci anni fa è stata protagonista, con i propri strumenti, di un altro record: il primo atterraggio su una cometa con la missione Rosetta.  </subtitle><author /><date>16 dicembre 2024</date><content>L’articolo “Giornata Nazionale dello Spazio, l’Italia sempre più protagonista” sottolinea come molti servizi sulla Terra beneficiano delle tecnologie spaziali. E con la digitalizzazione si moltiplicano le potenzialità offerte dallo sfruttamento dei dati provenienti dallo Spazio. Secondo Massimo Comparini, Managing Director Space Business Unit di Leonardo e Presidente del Consiglio di Amministrazione di Thales Alenia Space, “il settore spaziale è una indiscussa eccellenza italiana alla quale Leonardo contribuisce in modo fondamentale con prodotti e servizi ad altissima tecnologia. Lo Spazio è un dominio importante nell’evoluzione tecnologica della nostra società e dobbiamo indirizzare molte opportunità di sviluppo e nuove sfide legate all’evoluzione del settore, in cui l’Europa e l’Italia possono recitare un ruolo da protagonista”.

L’articolo “Verso la ricerca di nuovi mondi. Pronti i 26 telescopi di Leonardo”, è dedicato agli “occhi tecnologici” che saranno utilizzati nel satellite della missione Plato (PLAnetary Transits and Oscillations of stars) dell’ESA per studiare i pianeti fuori dal sistema solare, simili alla Terra, nei quali potrebbero essersi sviluppate forme di vita. Realizzati da Leonardo nel sito di Campi Bisenzio (Firenze), i telescopi sono frutto di avanzatissime competenze in ingegneria ottica basate anche sull’utilizzo di “gemelli digitali” in fase di definizione del processo produttivo che ha consentito di velocizzare i tempi e di produrre su scala industriale uno strumento che, normalmente, viene prodotto in un unico esemplare.

 </content></news>