<?xml version='1.0' encoding='utf-8'?>
<news><type>news</type><title>Leonardo e EcoVadis insieme per promuovere la sostenibilità della filiera</title><subtitle>Rafforzare la sostenibilità della supply chain del settore Aerospazio, Difesa e Sicurezza. Un obiettivo che Leonardo promuove sia a livello internazionale sia come player di riferimento del mercato domestico. In questa prospettiva si inserisce l’adesione all’iniziativa sulle valutazioni di sostenibilità IAEG fornite da EcoVadis.</subtitle><author /><date>03 agosto 2023</date><content>Leonardo partecipa all’International Aerospace Environmental Group (IAEG), comprendente 54 tra le principali aziende del settore Aerospazio, Difesa e Sicurezza che insieme rappresentano oltre il 70% dell’industria a livello globale. IAEG ha recentemente selezionato EcoVadis, uno dei leader mondiali nelle valutazioni di sostenibilità, per effettuare misurazioni delle performance Environment, Social and Governance (ESG) della filiera dei fornitori dell’aerospazio e difesa. 

Leonardo è tra i promotori di questa iniziativa di settore che vuole migliorare la sostenibilità delle attività dell'industria aerospaziale e della relativa catena di fornitura, confrontandole con uno standard industriale condiviso dai maggiori player di mercato. A oggi, otto hanno aderito all’iniziativa: Airbus, Boeing, CAE, Howmet Aerospace, Leonardo, Raytheon Technologies, Rolls-Royce e Thales.

L’adozione di un approccio comune a livello di industry consentirà ai fornitori di effettuare una sola valutazione a livello di settore, da condividere con diversi clienti internazionali, evitando di elaborare molteplici assessment specifici. Ciò si traduce in un notevole vantaggio, in termini di efficacia ed efficienza del processo, a cui si aggiunge la possibilità di accedere alla piattaforma EcoVadis a condizioni più favorevoli e di usufruire delle risorse in essa contenute per supportare il miglioramento delle prestazioni ESG.

EcoVadis è un fornitore leader di valutazioni di sostenibilità, che misura le prestazioni ESG delle aziende attraverso un modello impostato su standard riconosciuti a livello mondiale, come Global Reporting Initiative (GRI), UN Global Compact e ISO 26000.  Ambiente, lavoro e diritti umani, etica e acquisti sostenibili: questi macro-ambiti sono indagati attraverso 21 indicatori e, come risultato finale, viene fornita alle aziende una scorecard completa.

L’adesione alle valutazioni di sostenibilità IAEG fornite da EcoVadis è un ulteriore elemento a supporto della strategia di Leonardo volta a elevare gli standard di sostenibilità della propria filiera implementata, in modalità organica, con il lancio del programma LEAP – Partnership for Sustainability.</content></news>