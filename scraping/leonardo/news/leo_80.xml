<?xml version='1.0' encoding='utf-8'?>
<news><type>news</type><title>Inaugurata l’Aerotech Academy Puglia, nel sito Leonardo di Grottaglie. Al via il primo bando</title><subtitle>Sul sito web del Politecnico di Bari è stato pubblicato il bando di selezione per l’ammissione all’anno accademico 2024/2025 della nuova Aerotech Academy Puglia, nata dalla collaborazione tra Leonardo, Politecnico di Bari e Università del Salento. Il percorso di alta formazione si svolgerà, a partire dal prossimo ottobre, presso il sito produttivo di Leonardo a Grottaglie (Taranto). Una classe di circa venti studenti, in possesso di laurea triennale e/o magistrale in materie STEM, seguirà un percorso di alta formazione su temi avanzati della ricerca e delle applicazioni nel campo dell’industria manifatturiera.</subtitle><author /><date>31 luglio 2024</date><content>Due saranno i filoni principali di studio, “Aerostructures Core Technologies and Beyond” e “Automation, Industry 4.0 and Digital”. Circa il 75% delle ore di lezione saranno focalizzate sulla scienza dei materiali e la progettazione e analisi strutturale in ambito aeronautico e spaziale; il rimanente 25% saranno dedicate ai temi della trasformazione digitale con un focus particolare sull’intelligenza artificiale applicata alla manifattura. Il programma, basato su metodologie didattiche all’avanguardia, comprende formazione in aula, esperienze on-the-job, seminari e testimonianze dal mondo industriale Leonardo.

L’Aerotech Academy è un modello formativo di eccellenza nato per la prima volta in Campania, presso il sito produttivo Leonardo di Pomigliano d’Arco (Napoli), in collaborazione con l’Università Federico II, dove si è appena concluso il quarto anno accademico e per il quinto anno si prevede di raddoppiare il numero di partecipanti. Ottimi anche i trend di inserimento in azienda con circa 95 giovani già assunti nell’ambito delle quattro edizioni campane. Il percorso formativo dell’Aerotech Academy pugliese è sviluppato da Leonardo in collaborazione con l’Università del Salento e il Politecnico di Bari.

L'Aerotech Academy di Grottaglie, che già ospita il Joint Lab con Syensqo (ex Solvay) e il Leonardo MaTeRIA Lab (Materials Technology Research and InnovAtion Lab), farà parte della rete dei Leonardo Labs, i laboratori di innovazione tecnologica dell’azienda.</content></news>