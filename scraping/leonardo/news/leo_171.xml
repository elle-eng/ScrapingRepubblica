<?xml version='1.0' encoding='utf-8'?>
<news><type>news</type><title>Leonardo e EyeCan, soluzioni AI
per i processi di movimentazione
e smistamento dei materiali</title><subtitle>Sviluppare algoritmi basati sull’intelligenza artificiale per il tracciamento di oggetti, il rilevamento di anomalie in tempo reale e la classificazione avanzata: è l’obiettivo della partnership strategica tra Leonardo Automation ed EyeCan, startup italiana specializzata in sistemi robotici, AI e sistemi di visione artificiale applicata alle linee di produzione.</subtitle><author /><date>04 marzo 2024</date><content>La collaborazione tra Leonardo ed EyeCan segna l’avvio di un percorso condiviso verso l’innovazione e l’eccellenza tecnologica. Un impegno che farà leva, da un lato, sul know-how di Leonardo Automation nello sviluppo di sistemi di movimentazioni dei materiali e, dall’altro, sulle soluzioni AI di EyeCan che dotano le macchine di capacità percettive e interpretative avanzate per la gestione dei dati visivi.

Mettendo a fattor comune competenze diverse e complementari, la partnership consentirà di sviluppare algoritmi innovativi basati sull’intelligenza artificiale, costruiti su misura per una serie di funzioni critiche. Questi saranno fondamentali per ottimizzare i processi di movimentazione e smistamento dei materiali, in particolare per gli oggetti che si muovono a velocità variabili sui nastri trasportatori.

L’iniziativa è basata sul progetto "Fast AI 4 Object Tracking", nato durante l’edizione 2021 di Open Italy, l’ecosistema di innovazione del consorzio ELIS, in cui Leonardo è attivamente coinvolta dal 2019, che favorisce il dialogo e la collaborazione tra grandi imprese, startup, PMI, centri di ricerca, venture capitalist e giovani talenti attraverso lo sviluppo di progetti innovativi.

A partire dal successo del Proof of Concept, seguito da una fase di progettazione e sviluppo, le due aziende stanno ora validando la tecnologia in scenari operativi reali, per le applicazioni baggage, packets &amp; parcels. Questa collaborazione è un esempio dell'impegno di Leonardo verso il continuo processo di transizione digitale che migliora l'efficienza operativa dei sistemi.</content></news>