<?xml version='1.0' encoding='utf-8'?>
<news><type>news</type><title>Leonardo in campo per promuovere welfare, benessere e inclusione</title><subtitle>Performance, sport e inclusione. Il welfare di Leonardo sui campi di padel del Foro Italico di Roma, per una giornata dedicata all’importanza della pratica sportiva per favorire il benessere fisico e psicologico, e facilitare socializzazione e integrazione.</subtitle><author /><date>04 luglio 2024</date><content>Sensibilizzare e motivare all’adozione di uno stile di vita sano, promuovendo l'inclusione in Azienda e nelle comunità di riferimento. È l’obiettivo del torneo di padel di Leonardo, che ha coinvolto 400 colleghe e colleghi in tutto il territorio nazionale. A scendere in campo per la finale al Foro Italico di Roma, in collaborazione con Sport e Salute e con la partnership di Stimulus e Wellhub, le cinquanta persone vincitrici dei round preliminari. Con loro, il Condirettore Generale di Leonardo, Lorenzo Mariani, e il campione paralimpico Alessandro Ossola, Presidente di Bionic People, per una partita evento sul campo centrale. Presente alla premiazione dei vincitori anche Antonio Liotti, Chief People &amp; Organisation Officer.

Un’iniziativa in continuità con le politiche di welfare che, negli ultimi due anni, hanno visto un investimento di 2,5 milioni di euro dedicati ad attività di Welfare e Wellbeing. Una cifra che raggiungerà i 15 milioni nei prossimi cinque anni, anche attraverso il supporto a iniziative incluse nel Contratto Integrativo in vigore dal 2024. Il Contratto segna, infatti, un ulteriore passo nella definizione di nuovi modelli organizzativi: insieme a miglioramenti economici e normativi, sono previste sperimentazioni nella rimodulazione dell'orario di lavoro per rispondere a esigenze di flessibilità e bilanciamento tra vita professionale e privata.

Attraverso l’introduzione del concetto di “welfare di prossimità”, Leonardo promuove un nuovo paradigma nel rapporto con le risorse umane, un elemento distintivo che integra i programmi tradizionali. Un percorso che vede al centro il ruolo dei 66 “Welfare Coach” interni all’Azienda. Una figura, frutto di un’esperienza triennale, presente in tutte le sedi e gli stabilimenti nazionali, che orienta le colleghe e i colleghi ai servizi più adatti alle esigenze individuali.

Benessere Economico, Fisico, Psicologico e Familiare, questi i pilastri del modello di Welfare e Wellbeing aziendale. Tra le iniziative più innovative introdotte nel 2023 figura “ApertaMente”, il programma di orientamento e supporto psicologico rivolto a tutte le persone di Leonardo in Italia. Fruibile in modalità online o in presenza, attraverso sportelli di orientamento dislocati nei 31 maggiori siti produttivi del Paese, ha favorito finora lo svolgimento di oltre 3mila colloqui psicologici con professionisti/e. Senza dimenticare i programmi di prevenzione della salute, rivolti a rotazione a tutta la popolazione aziendale (oltre 33mila in Italia), che hanno visto il coinvolgimento di più di 6mila dipendenti nel 2023.

Mettendo al centro della cultura organizzativa il rispetto delle esigenze individuali e la promozione di un ambiente di lavoro collaborativo e inclusivo, sono stati lanciati, inoltre, programmi dedicati a genitorialità e caregiver. Tra le iniziative introdotte, sulla scia dei programmi di role model STEM, mentorship, cultura inclusiva e sviluppo di leadership partecipativa, anche opportunità di ascolto e approfondimento dei gender bias, percorsi di empowerment e progetti di valorizzazione delle donne, per rafforzare le competenze matematiche, scientifico-tecnologiche e digitali nei settori STEM.</content></news>