<?xml version='1.0' encoding='utf-8'?>
<news><type>news</type><title>Le tecnologie di Leonardo per il futuro dello spazio aereo ad Airspace World 2025</title><subtitle>Si apre oggi, 13 maggio, a Lisbona Airspace World 2025, il principale evento dedicato al controllo del traffico aereo. Leonardo illustrerà le sue più recenti innovazioni e soluzioni, con dimostrazioni dal vivo e momenti di confronto sulla digitalizzazione, l’interoperabilità tra domini e l’approccio globale alla gestione dello spazio aereo.</subtitle><author /><date>13 maggio 2025</date><content>La gestione del traffico aereo è oggi caratterizzata da una fase di transizione, con il passaggio da un modello nazionale a operazioni sostenibili di livello continentale e globale. La necessità di uno scambio di informazioni più sicuro e di una maggiore sicurezza globale è una sfida che richiede interoperabilità tra domini e comunicazioni fluide tra tutti gli attori coinvolti. In questo contesto, Leonardo presenterà a Lisbona le proprie soluzioni tecnologiche e i servizi per il controllo di tutte le fasi del volo e la gestione delle operazioni a terra, che stanno modellando il futuro del comparto.

Nell’ambito del Controllo e Gestione del Traffico Aereo (ATC/ATM) e delle Comunicazioni, Navigazione e Sorveglianza (CNS), Leonardo progetta, produce, mette in funzione e integra radar primari e secondari, sensori meteorologici e centri operativi a livello globale, tutti concepiti secondo un approccio a “intelligenza distribuita”.

L’azienda, inoltre, progetta e realizza sistemi ATM modulari e integrati per velivoli con e senza pilota, oltre che sistemi ATC, radar, sensori di sorveglianza, soluzioni di cyber security, comunicazioni e aiuti alla navigazione, per supportare gli operatori nella gestione di tutte le fasi del traffico negli hub aeroportuali.</content></news>