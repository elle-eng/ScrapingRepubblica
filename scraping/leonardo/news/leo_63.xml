<?xml version='1.0' encoding='utf-8'?>
<news><type>news</type><title>Leonardo con gli ITS di Lazio e Campania, per formare
i futuri specialisti dei sistemi radar</title><subtitle>“Specialista in Progettazione, Collaudo e Integrazione di Sistemi Radar”. È la qualifica che otterranno le ragazze e i ragazzi che frequenteranno il corso di formazione, nato dalla collaborazione tra Leonardo e gli Istituti Tecnici Superiori di Lazio e Campania, per preparare figure professionali in un settore strategico in ambito Difesa e Sicurezza.</subtitle><author /><date>25 settembre 2024</date><content>È stato pubblicato il bando di selezione per il nuovo corso per “Tecnici specializzati in Progettazione, Collaudo e Integrazione di Sistemi Radar”, in programma a Roma ed Ercolano (Napoli), e nato dalla collaborazione tra Leonardo e le Fondazioni ITS Meccatronico del Lazio e ITS Campania MA.ME.

Il corso si rivolge alle ragazze e ai ragazzi che hanno conseguito un diploma di maturità e che desiderano avviare una carriera professionale in un settore tecnologico in forte crescita e strategico per le esigenze dei moderni sistemi di Difesa e Sicurezza.

Il percorso di studio, della durata di due anni e sviluppato con il contributo dei professionisti di Leonardo, offrirà una panoramica completa e approfondita sulla progettazione dei sistemi radar, sulla validazione e sulle tecniche avanzate di integrazione in sistemi complessi e sulle applicazioni pratiche in ambiti terrestri e navali. Sono previsti periodi di formazione pratica presso gli stabilimenti di Leonardo, per applicare sin da subito le conoscenze acquisite in un contesto reale.

Gli ITS Academy presenti in Italia sono scuole di formazione ad alta specializzazione tecnologica post diploma, paralleli ai percorsi accademici, della durata di due anni e che permettono di conseguire il titolo di Tecnico Superiore. Integrando le esigenze dell’istruzione e della formazione con quelle del mondo del lavoro, gli ITS Academy formano profili tecnici dotati non solo delle competenze definite dalle scuole, ma anche delle capacità richieste dalle imprese.

Negli ITS Academy in cui Leonardo è socio fondatore, personale docente del Gruppo si alterna nelle classi durante il biennio formativo, contribuendo a trasferire le competenze professionali necessarie per rispondere alle esigenze del mercato del lavoro e fare da elemento trainante per la crescita del tessuto industriale e del territorio.

Clicca qui per partecipare al bando della Fondazione ITS Meccatronico del Lazio - Iscrizioni aperte fino al 18 ottobre 2024 alle ore 13:00.

Clicca qui per partecipare al bando della Fondazione ITS Campania MA.ME. - Iscrizioni aperte fino al 27 gennaio 2025.</content></news>