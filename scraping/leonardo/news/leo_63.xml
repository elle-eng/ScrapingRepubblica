<?xml version='1.0' encoding='utf-8'?>
<news><type>news</type><title>Cybertech Europe 2024, al via il principale evento europeo sulla sicurezza informatica</title><subtitle>Si è aperta l’edizione 2024 di Cybertech Europe, evento promosso da Leonardo, in programma l’8-9 ottobre a Roma presso il Centro Convegni La Nuvola. Due giorni di incontri e approfondimenti con istituzioni, esperti e decision maker sulle sfide attuali e future del mondo cyber, la cui evoluzione è sempre più cruciale per la tutela della sicurezza globale.</subtitle><author /><date>08 ottobre 2024</date><content>Nel complesso panorama geopolitico attuale, le nuove tecnologie digitali sono centrali nello sviluppo della sicurezza globale, giocando un ruolo chiave nella protezione dalle crescenti minacce, sempre meno tradizionali e più ibride, e dalla progressiva iperconnessione dei sistemi. In questa prospettiva, temi quali intelligenza artificiale e machine learning, cloud e intelligence, quantum computing e telecomunicazioni, supply chain, energia e protezione dei dati sono approfonditi e discussi in occasione di Cybertech 2024. I principali protagonisti nel settore della cybersecurity a confronto in un appuntamento che vede la partecipazione di esponenti istituzionali, esperti e innovatori, oltre che delle figure di riferimento dei principali player del settore a livello globale.

Tra i relatori che prenderanno parte all’evento figurano: Alfredo Mantovano, Sottosegretario di Stato alla Presidenza del Consiglio dei Ministri; Michele Giacomelli, Inviato Speciale per la Cybersecurity, Ministero degli Affari Esteri e della Cooperazione Internazionale; Carlo Corazza, Direttore dell'Information Office del Parlamento Europeo; Bruno Frattasi, Direttore Generale dell'Agenzia per la Cybersicurezza Nazionale (ACN); Magg. Gen. Giovanni Gagliano, Capo del VI Reparto Informatica Cyber e Telecomunicazioni, Stato Maggiore della Difesa; Stefano Pontecorvo, Presidente di Leonardo; Roberto Cingolani, Amministratore Delegato e Direttore Generale di Leonardo; Lorenzo Mariani, Condirettore Generale di Leonardo; Andrea Campora, Managing Director dell’Area di Business Cyber &amp; Security di Leonardo.</content></news>