<?xml version='1.0' encoding='utf-8'?>
<news><type>news</type><title>“Il Cielo Itinerante” e Leonardo in viaggio per l’Italia per promuovere le competenze STEM</title><subtitle>Leonardo e l’associazione “Il Cielo Itinerante” fanno tappa a Roma, Brindisi e Napoli per far conoscere lo Spazio alle ragazze e ai ragazzi tra i 10 e i 14 anni. Divulgatori scientifici e dipendenti aziendali, attraverso incontri e laboratori, sono stati mediatori di conoscenze e di esperienze per illustrare ai giovani partecipanti le competenze del domani.</subtitle><author /><date>07 luglio 2023</date><content>“Italia brilla – Costellazioni 2023” è il titolo del progetto promosso da “Il Cielo Itinerante”, associazione no profit che opera dal 2021 per avvicinare i giovani allo studio delle discipline STEM (Science, Technology, Engineering e Mathematics), attraverso progetti dedicati a promuovere la cittadinanza scientifica, ridurre i gap culturali e costruire un futuro di pari opportunità, indipendentemente dal livello socio economico di provenienza.

L’iniziativa si sviluppa attraverso un viaggio in tutte le regioni d’Italia per raccontare la scienza a ragazze e ragazzi tra i 10 e i 14 anni e diffondere la conoscenza dello Spazio con laboratori pratici e osservazioni guidate del cielo con telescopi professionali.

Nel corso del 2023, Leonardo ha scelto di collaborare a tre tappe del progetto, incluso nel Piano di Sostenibilità aziendale, in linea con il suo impegno nella promozione della cittadinanza scientifica e a sostegno dei principi di diversità e inclusione. Questo viaggio è stato quindi l’occasione per parlare ai giovani della centralità delle tecnologie spaziali e l’importanza di coltivare passione e competenze per costruire il proprio futuro.

Da aprile a giugno scorso, i laboratori svolti a Roma, Brindisi e Napoli sono stati condotti dai divulgatori scientifici dell’associazione, in collaborazione con i Sustainability Coordinator di Leonardo e della joint venture Telespazio, i dipendenti del Gruppo con le loro famiglie e organizzazioni locali dedicate al cambiamento sociale.
 

Un momento del laboratorio tenutosi a Napoli, presso l’Associazione Casa dei Cristallini

In ogni tappa, i partecipanti sono stati coinvolti in laboratori didattici, tra cui: Astrokids - Astronauti per un giorno, per scoprire come diventare astronauti e come si vive sulla Stazione Spaziale Internazionale; Earth in a bubble, per introdurre le potenzialità dei satelliti per capire come sta cambiando il nostro pianeta dallo spazio, e come questi siano utili per comprendere il surriscaldamento globale; Lanciatori spaziali, che ha illustrato come viene lanciato in orbita un satellite e come funziona il lanciatore VEGA, utilizzato dall’Agenzia Spaziale Europea.

 

Una partecipante durante il laboratorio organizzato a Roma, presso l’Associazione “TorPiù Bella”

Coerentemente all’impegno di Leonardo nella promozione della cittadinanza scientifica e a sostegno dei principi di diversità e inclusione, il supporto dei dipendenti del Gruppo alle iniziative de “Il Cielo Itinerante” ha permesso di illustrare - attraverso testimonianze dirette - i possibili percorsi formativi e le varie professioni che il settore dell’Aerospazio offre, di conoscere gli impatti delle competenze tecnico-scientifiche sul territorio, e di sottolineare l’importanza delle tecnologie spaziali per la sicurezza delle comunità e la tutela del Pianeta e del suo ecosistema.

 

Un partecipante del laboratorio tenutosi a Brindisi, presso la cooperativa sociale Amani, ha appena ricevuto il diploma di “Apprendista Astronauta”

Apprendimento e coinvolgimento diretto sono stati gli elementi che hanno consentito ai 114 partecipanti di avvicinarsi con più consapevolezza e curiosità al mondo scientifico. Per alcuni di loro il viaggio verso la conoscenza dello Spazio è appena iniziato.</content></news>