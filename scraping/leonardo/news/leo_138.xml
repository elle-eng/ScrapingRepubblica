<?xml version='1.0' encoding='utf-8'?>
<news><type>news</type><title>E ora Leonardo è donna</title><subtitle>Una donna per la prima volta al timone dello stabilimento di Grottaglie, sito di eccellenza di Leonardo per le lavorazioni in materiale composito delle sezioni di fusoliera per il Boeing 787 Dreamliner. Si tratta dell’ingegnere meccanico Manuela Marangio che oggi, in un’intervista alla Gazzetta del Mezzogiorno, ripercorre le fasi della sua carriera, dall’ingresso come neolaureata fino alla nomina di Responsabile del sito. </subtitle><author /><date>03 maggio 2024</date><content>Coordina il lavoro di 1.300 persone, in una struttura produttiva all’avanguardia mondiale nella lavorazione della fibra di carbonio per i più importanti programmi aeronautici in ambito civile e militare. Una responsabilità che Manuela Marangio, ingegnere meccanico, si è guadagnata sul campo, fin dal 2006, proprio quando il sito di Grottaglie apriva i battenti e le schiudeva le porte dell’industria aeronautica globale.

Un impianto industriale avveniristico – come ricorda Manuela – che segnava, quasi venti anni fa, un cambio di passo fondamentale nella produzione di strutture aeronautiche, con i tronconi di fusoliera del B787 Dreamliner – il cosiddetto “aereo dei sogni” - realizzati con brevetti esclusivi e lavorazioni uniche al mondo.

Una palestra di apprendimento continuo che oggi diventa l’occasione per ripercorrere le tappe del suo viaggio professionale. Dalla scelta di una facoltà STEM – portata avanti con tenacia e passione – alla sfida condivisa con il gruppo degli “high potential” entrati con lei nel primo corso di formazione in azienda e che si occupavano di avviare le prime lavorazioni nel neonato stabilimento. Oggi è il tempo di raccogliere i frutti di quell’impegno: essere la prima donna alla guida di uno dei più tecnologicamente avanzati stabilimenti produttivi di Leonardo.</content></news>