<?xml version='1.0' encoding='utf-8'?>
<news><type>news</type><title>STEMLab e “In volo con Leonardo”: si riparte!</title><subtitle>Riprendono con il nuovo anno scolastico 2024-2025 le iniziative STEMLab e PCTO “In volo con Leonardo”, concepite con l’obiettivo di promuovere la cultura scientifica nelle scuole e sensibilizzare sull’importanza delle discipline STEM. Il successo riscontrato presso studentesse, studenti e insegnanti è testimoniato dai numeri registrati alla fine della precedente edizione. Oltre 2.200 i docenti iscritti, circa 1.550 le scuole coinvolte, 2.500 percorsi PCTO completati con successo e circa 6.000 unità di risorse didattiche scaricate.</subtitle><author /><date>05 novembre 2024</date><content>STEMLab è un programma promosso da Leonardo per la formazione digitale nelle scuole secondarie di secondo grado di tutta Italia. Il materiale didattico è fornito gratuitamente agli insegnanti per consentire loro di arricchire i percorsi educativi con lezioni sulle discipline STEM (Science, Technology, Engineering and Mathematics) e stimolare l’interesse di ragazze e ragazzi verso percorsi di istruzione e professionali a carattere scientifico.

Dal suo lancio, STEMLab ha coinvolto diverse decine di migliaia di studentesse e studenti, che hanno utilizzato le risorse didattiche fornite da Leonardo per approfondire le proprie conoscenze sulle tecnologie più avanzate e sulle loro prospettive di sviluppo in un mondo del lavoro sempre più digitalizzato.

La piattaforma didattica Educazione Digitale riservata ai docenti, che ospita guide laboratoriali, live talks e contest, si è quest’anno arricchita delle nuove risorse “Spazio alla Sostenibilità” che illustra le tecnologie spaziali utili a trovare soluzioni per la salvaguardia del pianeta Terra e “Global CyberSec” che, all’interno della sezione Cybersecurity, approfondisce la conoscenza  del SOC Leonardo di Chieti. Entrambe si aggiungono a quelle già disponibili su Intelligenza Artificiale, Big Data, Stampa 3D e Robotica Spaziale. Nel corso dell’anno scolastico 2024-2025 saranno aggiunte nuove risorse, a iniziare da quella dedicata a Quantum Technologies.

Nell’anno scolastico 2023-2024 è entrato a pieno regime anche “In volo con Leonardo”, il PCTO-Percorso per le Competenze Trasversali e Orientamento (ex “alternanza scuola-lavoro”) la cui prima edizione era stata lanciata a metà del precedente anno scolastico. Nell’anno scolastico appena conclusosi, ben 2.416 studentesse e studenti hanno completato il percorso PCTO, per un totale nelle due edizioni che sfiora le 4.500 unità appartenenti ad oltre 420 scuole, rappresentative di tutto il territorio nazionale.

Il PCTO è una metodologia didattica che integra la formazione in aula, supporta la creazione di esperienze formative e il trasferimento di conoscenze e abilità curriculari alle alunne e agli alunni dell'ultimo triennio delle scuole superiori. Dai servizi aeroportuali al mondo dei droni, dall’elettrificazione fino al volo verticale, numerosi sono i temi con i quali il PCTO “In volo con Leonardo” introduce lo studente alle tematiche del volo, attraverso un percorso formativo, costituito da presentazioni, documenti, videolezioni e podcast, che lo guida nel mondo di Leonardo, per conoscerne i prodotti e comprendere quali siano le competenze richieste per lavorare in questo settore.

STEMLab e il PCTO “In volo con Leonardo” fanno parte delle iniziative di Leonardo volte al raggiungimento degli obiettivi di sviluppo sostenibile (SDG) dell’Agenda ONU 2030, e in particolare del 4° SDG - dedicato alla diffusione dell’istruzione di qualità - e del 9° SDG che promuove le capacità tecnologiche nell’industria, incoraggiando l’innovazione per attrarre persone e risorse verso la Ricerca e Sviluppo.</content></news>