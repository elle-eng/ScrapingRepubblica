<?xml version='1.0' encoding='utf-8'?>
<news><type>news</type><title>Leonardo prima per la cultura della sicurezza. Arriva il pledge con la Cybersecurity Skill Academy</title><subtitle>Leonardo è la prima azienda europea ad aver assunto un impegno nella Cybersecurity Skill Academy, iniziativa della Unione Europea per colmare l’attuale gap di competenze informatiche e favorire la creazione di una futura generazione di esperti cyber.</subtitle><author /><date>04 ottobre 2023</date><content>Lo scorso settembre Leonardo ha aderito alla Cybersecurity Skill Academy, il progetto dell’Unione Europea che ha l’obiettivo di coordinare tutte le iniziative esistenti in materia di competenze informatiche, per colmare il divario di talenti nel settore, stimolando al contempo competitività, crescita e resilienza dell’UE. Si stima, infatti, che nei prossimi anni mancheranno 500 milioni di esperti di sicurezza informatica. 

Il pledge assunto da Leonardo prevede l’erogazione di progetti di formazione, anche di tipo esperienziale, sulla sicurezza informatica, focalizzandosi su due ambiti distinti: il mondo delle aziende, con corsi di cyber awareness e introduttivi all’aggiornamento professionale e il mondo dell’istruzione, con eventi rivolti ai giovani studenti con la  Young Cyber and Security Academy.

Cyber Shield The [R]IoT è la prima iniziativa che Leonardo ha realizzato in qualità di pledger, in occasione di CSET 2023 (Cyber Security for Energy &amp; Transport infrastructures). Una competizione interattiva, basata sul gioco Capture the Flag, che ha dato vita a un’esercitazione a squadre per potenziare le competenze pratiche degli operatori di cybersecurity. Una serie di simulazioni ha esposto i team a diversi scenari di cyber attacco, coprendo un'ampia gamma di minacce e mettendo i partecipanti in grado di rispondere prontamente e in modo efficace nel mondo reale. Lavoro di squadra, conoscenza e condivisione: queste saranno le caratteristiche dei futuri professionisti.

Altri due appuntamenti per la formazione sono in rampa di lancio. Il primo coinvolge l’Ordine dei giornalisti della Lombardia per un corso - valido come formazione professionale obbligatoria per gli iscritti all’Albo - di sensibilizzazione sulla sicurezza. Il secondo è un corso* base di cybersecurity, aperto a singoli e a gruppi aziendali, che si svolgerà il 21 e 22 novembre 2023, e che approfondisce argomenti cruciali, inclusi scenari attuali e futuri, consentendo ai partecipanti di esplorare sul campo semplici tecniche di attacco. Questo approccio globale garantisce che acquisiscano una comprensione olistica degli elementi essenziali della sicurezza informatica.

La Young Cyber and Security Academy, invece, ha l’obiettivo di coinvolgere gli studenti delle scuole medie e superiori di tutta Italia in un forum sull’impatto che il rischio digitale ha sulla loro vita quotidiana: dal cyberbullismo all’uso dei social network, dal revenge-porn al furto di identità, alla violazione dei registri elettronici, fino all’Internet of Things. Accompagnerà questo progetto una web-serie di 12 episodi dal titolo Gli Irregolari del Web.

L’impegno assunto presso la Cybersecurity Skill Academy è un’ulteriore conferma dell’attenzione di Leonardo verso la diffusione della cultura della sicurezza e la promozione delle competenze necessarie ad affrontare i rischi che il percorso di digitalizzazione comporta e al contempo cogliere le opportunità occupazionali che esso offre.

  

 *Per iscriversi a questo corso scrivere a: cyberandsecurityacademy@leonardo.com</content></news>