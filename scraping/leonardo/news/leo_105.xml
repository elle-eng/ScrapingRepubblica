<?xml version='1.0' encoding='utf-8'?>
<news><type>news</type><title>Così l’hi-tech di Venegono mette le ali ai futuri piloti</title><subtitle>La docuserie "Piloti Caccia - International Flight Training School", andata in onda su Rai 2 e disponibile su RaiPlay, racconta la formazione dei piloti militari presso la scuola internazionale di addestramento al volo di Decimomannu, in Sardegna. Dietro le quinte dell’accademia, le tecnologie sviluppate da Leonardo a Venegono (VA), descritte nell’articolo di Sandro Neri su QN - Quotidiano Nazionale.</subtitle><author /><date>10 luglio 2024</date><content>All’interno dell’International Flight Training School (IFTS), nata dalla collaborazione tra Leonardo e l'Aeronautica Militare italiana, i futuri piloti si addestrano a bordo della flotta di M-346 e tramite i più avanzati simulatori hi-tech. L’attività a terra si integra a quella in volo, con il reale e il virtuale che si fondono creando uno scenario addestrativo comune.

Unendo i tradizionali sistemi di addestramento “live” con la nuova simulazione Virtual &amp; Constructive, gli allievi a terra sui simulatori e i piloti in volo vengono coinvolti in una missione condivisa, con la supervisione di un istruttore a terra che ne determina il grado di complessità attraverso l’inserimento di elementi “amici” e “ostili”.

A rendere possibile questo approccio, le tecnologie innovative sviluppate da Leonardo a Venegono, dove la digitalizzazione rappresenta un acceleratore di competenze. La nuova frontiera dell’addestramento – avanzata, virtuale e immersiva – si basa su un’elevata potenza di calcolo e su un’enorme mole di dati da generare, analizzare e valorizzare grazie alle potenzialità del supercomputer davinci-1.</content></news>