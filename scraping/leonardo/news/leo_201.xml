<?xml version='1.0' encoding='utf-8'?>
<news><type>news</type><title>La sfida di Leonardo per la sicurezza dei dati</title><subtitle>La costante crescita delle minacce informatiche dimostra che i dati sono il vero patrimonio da difendere per proteggere cittadini e istituzioni, imprese e infrastrutture.  La capacità di Leonardo di elaborare grandi quantità di dati attraverso strumenti di supercalcolo e di proteggerli con sistemi secure by design è strategica per garantire la sovranità tecnologica e digitale della Nazione. Questo l’argomento di un approfondimento che Libero Quotidiano pubblica nella sezione Economia. </subtitle><author /><date>19 ottobre 2023</date><content>“La Difesa di un Paese sarà sempre più fatta con i byte oltre che con i bullet”. Con queste parole Roberto Cingolani, Amministratore Delegato e Direttore Generale di Leonardo, sintetizza su Libero Quotidiano il nuovo scenario che si profila per le aziende che operano in questo settore, grazie alla digitalizzazione massiccia di reti, prodotti e infrastrutture nevralgiche. Il dato è allo stesso tempo un’arma d’attacco e la vera ricchezza da tutelare: per questo la sicurezza cibernetica, insieme allo Spazio, è uno dei due pilastri del nuovo Piano Industriale che Leonardo è in procinto di lanciare a inizio del 2024.

 

“Per noi – spiega Cingolani – la cybersecurity sarà sempre più una piattaforma tecnologica comune a tutti i prodotti di Leonardo che, dai velivoli agli elicotteri, dai satelliti ai sistemi elettronici, dovranno essere cyber secure by design, elaborando gli aspetti di sicurezza informatica sin dalla fase di progettazione e lungo tutto il ciclo di vita”. Con un duplice ritorno, sia in termini di competitività aziendale nel lungo periodo, sia nell’ottica di una cyber protezione globale delle nostre società.

 </content></news>