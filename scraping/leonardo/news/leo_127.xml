<?xml version='1.0' encoding='utf-8'?>
<news><type>news</type><title>La cyber resilience secondo Leonardo nel nuovo numero di Polaris Innovation Journal</title><subtitle>È online il n. 50 di “POLARIS Innovation Journal”, dedicato alle più recenti tecnologie di Leonardo nel settore della cyber sicurezza. Per difendere le reti digitali che garantiscono il corretto funzionamento di infrastrutture e servizi nei nostri spazi di vita e di lavoro, occorre innanzitutto prevedere e prevenire, mettendo in atto strategie di cyber resilience e adottando un approccio cyber secure-by-design nella realizzazione di qualsiasi prodotto o sistema.</subtitle><author /><date>27 maggio 2024</date><content>La digitalizzazione senza precedenti degli ultimi anni ha comportato l’aumento esponenziale della mole dei dati scambiati, ma ha anche allargato il perimetro di esposizione agli attacchi alla sicurezza informatica, divenuti più intensi, frequenti, e di insidiosità che evolve a una velocità superiore a quella delle contromisure adottabili.

Per questa ragione, oltre alla tradizionale protezione dalla minaccia informatica si è reso necessario sviluppare l’approccio basato sulla Cyber Resilience, cioè la capacità di prevenzione e reazione che permette di resistere agli attacchi mantenendo i livelli di operatività essenziali. Consiste nel progettare in modo da adattarsi a condizioni avverse, quali attacchi o compromissioni delle risorse informatiche, e puntare sul rapido recupero dei sistemi attaccati, per ristabilire funzionalità e tornare alla piena attività nel minor tempo possibile, avendo riportato solo danni circoscritti, temporanei e reversibili.

Alla visione di Leonardo in ambito Cyber Resilience è dedicato il n° 50 di “POLARIS Innovation Journal”. Gli articoli illustrano le soluzioni progettate da Leonardo per migliorare la prevenzione della minaccia, attraverso le metodologie di Cyber Resilience, e l’approccio cyber secure-by-design che rende intrinseca l’affidabilità dei sistemi fin dalla fase di progettazione e sviluppo.

Il nuovo numero di “POLARIS Innovation Journal” fornisce anche una panoramica su tecnologie dirompenti come intelligenza artificiale, big data analysis, digital twin, che renderanno ancora più sfidante questo quadro generale, abilitando nuove minacce ma anche mettendo a disposizione nuove capacità di contrasto.

 

Leggi qui il n. 50 di “POLARIS Innovation Journal” o scarica la versione pdf.</content></news>