<?xml version='1.0' encoding='utf-8'?>
<news><type>news</type><title>“La scienza del volo verticale”, nuova iniziativa educativa di Leonardo</title><subtitle>Diffondere la cultura scientifica nelle scuole, per supportare la costruzione del futuro delle giovani generazioni. È lo scopo del nuovo ciclo di webinar avviato da Leonardo nell’ambito di STEMLab, il programma incentrato sulle discipline STEM (Science, Technology, Engineering and Mathematics) e l’innovazione tecnologica, ideato per promuovere la cittadinanza scientifica e il trasferimento di conoscenze dal mondo del lavoro a quello della scuola. </subtitle><author /><date>23 gennaio 2025</date><content>“La scienza del volo verticale” è il titolo di un ciclo di cinque webinar, condotti da professionisti che operano nell’area di business Elicotteri di Leonardo, ideati per avvicinare e guidare studentesse e studenti delle scuole superiori alla scoperta del mondo dell’ala rotante e dei suoi prodotti e tecnologie, e per introdurli alle competenze di base richieste in questo settore. I professori, iscrivendosi alla piattaforma Educazione Digitale, possono consentire ai loro studenti di accedere ai webinar.


Questi i cinque moduli del ciclo:
 

L’elicottero: la scienza dietro il sogno di volare (27 gennaio 2025)

Il primo modulo esplora il funzionamento degli elicotteri, partendo dalle loro origini storiche fino alle moderne innovazioni tecnologiche. L'obiettivo è fornire una comprensione completa e accessibile del complesso mondo degli elicotteri.


Dietro le quinte del volo verticale: i professionisti degli elicotteri (18 febbraio 2025)

Il secondo modulo presenta le principali figure professionali coinvolte nella progettazione e costruzione di un elicottero, per offrire una panoramica completa del lavoro di squadra necessario per progettare e costruire un elicottero.


L'aviazione del futuro: la rivoluzione dei convertiplani (11 marzo 2025)

Il terzo modulo analizza la storia, il funzionamento e le potenzialità dei convertiplani, focalizzandosi sulle innovazioni tecnologiche introdotte, le sfide affrontate e i benefici attesi, soprattutto nell’ottica dell’aviazione sostenibile del futuro.


Volare senza pilota: l'intelligenza artificiale nei cieli (15 aprile 2025)

Il quarto modulo illustra lo sviluppo delle tecnologie che abilitano il volo senza equipaggio (ma pilotato da remoto) e il volo autonomo nei droni e negli elicotteri, con un focus sull'uso dell'intelligenza artificiale nello sviluppo dei sistemi autonomi.


Maestri del volo: il ruolo cruciale dei piloti sperimentali e istruttori (14 maggio 2025)

Il quinto modulo evidenzia le due figure principali di piloti che operano in Leonardo Elicotteri: i piloti sperimentali e i piloti istruttori. L'obiettivo è evidenziare l'importanza di queste professioni per l'innovazione e la sicurezza nel settore dell'aviazione.

A conclusione del ciclo, dall’anno scolastico 2025/2026, le registrazioni dei webinar formeranno il nuovo PCTO (Percorso delle Competenze Trasversali e Orientamento) dal titolo “La scienza del volo verticale”, che confluirà all’interno di STEMLab, la piattaforma, nata per iniziativa di Leonardo, che contiene risorse didattiche ad avanzato valore tecnologico a disposizione dei professori delle scuole superiori.

Il nuovo PCTO si affiancherà a quello, già disponibile, intitolato “In volo con Leonardo”, che nello scorso anno scolastico è stato completato da ben 2.416 studenti, per un totale nelle due edizioni che sfiora le 4.500 unità, appartenenti ad oltre 420 scuole su tutto il territorio nazionale.

I PCTO sono percorsi del Ministero dell’Istruzione e del Merito, resi obbligatori per tutti gli studenti dell’ultimo triennio delle scuole superiori (in sostituzione della precedente “alternanza scuola-lavoro”), nei quali Leonardo contribuisce all’iter scolastico formativo delle nuove generazioni, arricchendone i programmi di studio con una formazione già orientata alle loro future attività lavorative.

Visita la pagina dedicata sul portale educazionedigitale.it, per restare aggiornato su STEMLab e le sue iniziative.</content></news>